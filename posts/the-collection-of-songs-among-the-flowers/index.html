<!doctype html><html lang=zh-cn><head><meta charset=utf-8><meta name=viewport content="width=device-width,initial-scale=1"><title>花间集 &#183; 白汤四物</title><link rel=stylesheet href=https://cdnjs.cloudflare.com/ajax/libs/font-awesome/6.2.0/css/fontawesome.min.css crossorigin=anonymous referrerpolicy=no-referrer><link rel=stylesheet href=https://cdnjs.cloudflare.com/ajax/libs/font-awesome/6.2.0/css/solid.min.css crossorigin=anonymous referrerpolicy=no-referrer><link rel=stylesheet href=https://cdnjs.cloudflare.com/ajax/libs/font-awesome/6.2.0/css/regular.min.css crossorigin=anonymous referrerpolicy=no-referrer><script src=https://cdnjs.cloudflare.com/ajax/libs/zepto/1.2.0/zepto.min.js crossorigin=anonymous></script>
<link rel=icon type=image/png sizes=32x32 href=/favicon-32x32.png><link rel=icon type=image/png sizes=16x16 href=/favicon-16x16.png><link rel=apple-touch-icon sizes=180x180 href=/apple-touch-icon.png><link rel=stylesheet href=https://cdnjs.cloudflare.com/ajax/libs/highlight.js/11.4.0/styles/rainbow.min.css crossorigin=anonymous referrerpolicy=no-referrer><script src=https://cdnjs.cloudflare.com/ajax/libs/highlight.js/11.4.0/highlight.min.js crossorigin=anonymous referrerpolicy=no-referrer></script>
<script src=https://cdnjs.cloudflare.com/ajax/libs/highlight.js/11.4.0/languages/scala.min.js crossorigin=anonymous referrerpolicy=no-referrer></script>
<script src=https://cdnjs.cloudflare.com/ajax/libs/highlight.js/11.4.0/languages/nim.min.js crossorigin=anonymous referrerpolicy=no-referrer></script>
<script src=https://cdnjs.cloudflare.com/ajax/libs/highlight.js/11.4.0/languages/powershell.min.js crossorigin=anonymous referrerpolicy=no-referrer></script>
<script src=https://cdnjs.cloudflare.com/ajax/libs/highlight.js/11.4.0/languages/nginx.min.js crossorigin=anonymous referrerpolicy=no-referrer></script>
<script src=https://cdnjs.cloudflare.com/ajax/libs/highlightjs-line-numbers.js/2.8.0/highlightjs-line-numbers.min.js crossorigin=anonymous referrerpolicy=no-referrer></script>
<script src=/js/code.js></script>
<script>hljs.highlightAll(),hljs.initLineNumbersOnLoad(),hljs.initSelectLines()</script><script src=https://cdnjs.cloudflare.com/ajax/libs/mermaid/9.2.2/mermaid.min.js crossorigin=anonymous referrerpolicy=no-referrer></script>
<script>mermaid.initialize({startOnLoad:!0})</script><link href rel=alternate type=application/rss+xml title=白汤四物><link rel=stylesheet href=/css/style.css><link rel=stylesheet href=/css/fonts.css><script async src="https://www.googletagmanager.com/gtag/js?id=UA-153840298-1"></script>
<script>window.dataLayer=window.dataLayer||[];function gtag(){dataLayer.push(arguments)}gtag("js",new Date),gtag("config","UA-153840298-1")</script></head><body><nav class=nav><div class=nav-container><h1 class=nav-title><a href=/><img src=/logo.png alt=白汤四物></a></h1><ul><li><a href=/posts/><span>文章</span></a></li><li><a href=/moments/><span>动态</span></a></li><li><a href=/categories/><span>分类</span></a></li><li><a href=/tags/><span>标签</span></a></li><li><a href=/search/><span>搜索</span></a></li><li><a href=/about/><span>关于</span></a></li></ul></div></nav><main data-pagefind-body><div class="page post"><h1 class=post-title data-pagefind-meta=title>花间集</h1><div class=post-line></div><div class=post-info><span>作者</span>
<span data-pagefind-meta=作者>Fournoas</span>
<span>于&nbsp;</span><time datetime="2019-11-26 00:00:00 +0000 UTC" data-pagefind-meta=日期>2019年11月26日</time>
<span>发布在&nbsp;</span><ul class=categories><li><a data-pagefind-filter=分类 href=/categories/reading/>Reading</a></li></ul></div><h2 id=目录>目录</h2><ul><li><a href=#%e8%8a%b1%e9%97%b4%e9%9b%86%e5%8f%99>花间集叙</a></li><li>【卷一】　五十首<ol><li><a href=#%e8%8f%a9%e8%90%a8%e8%9b%ae-%e6%b8%a9%e5%8a%a9%e6%95%99%e5%ba%ad%e7%ad%a0>菩萨蛮 温助教庭筠</a></li><li><a href=#%e6%9b%b4%e6%bc%8f%e5%ad%90>更漏子</a></li><li><a href=#%e5%bd%92%e5%9b%bd%e9%81%a5>归国遥</a></li><li><a href=#%e9%85%92%e6%b3%89%e5%ad%90>酒泉子</a></li><li><a href=#%e5%ae%9a%e8%a5%bf%e8%95%83>定西蕃</a></li><li><a href=#%e6%9d%a8%e6%9f%b3%e6%9e%9d>杨柳枝</a></li><li><a href=#%e5%8d%97%e6%ad%8c%e5%ad%90>南歌子</a></li><li><a href=#%e6%b2%b3%e6%b8%8e%e7%a5%9e>河渎神</a></li><li><a href=#%e5%a5%b3%e5%86%a0%e5%ad%90>女冠子</a></li><li><a href=#%e7%8e%89%e8%9d%b4%e8%9d%b6>玉蝴蝶</a></li></ol></li><li>【卷二】　五十首<ol><li><a href=#%e6%b8%85%e5%b9%b3%e4%b9%90-%e6%b8%a9%e5%ba%ad%e7%ad%a0>清平乐 温庭筠</a></li><li><a href=#%e9%81%90%e6%96%b9%e6%80%a8>遐方怨</a></li><li><a href=#%e8%a8%b4%e8%a1%b7%e6%83%85>诉衷情</a></li><li><a href=#%e6%80%9d%e5%b8%9d%e4%b9%a1>思帝乡</a></li><li><a href=#%e6%a2%a6%e6%b1%9f%e5%8d%97>梦江南</a></li><li><a href=#%e6%b2%b3%e4%bc%a0>河传</a></li><li><a href=#%e7%95%aa%e5%a5%b3%e6%80%a8>番女怨</a></li><li><a href=#%e8%8d%b7%e5%8f%b6%e6%9d%af>荷叶杯</a></li><li><a href=#%e5%a4%a9%e4%bb%99%e5%ad%90-%e7%9a%87%e7%94%ab%e5%85%88%e8%be%88%e6%9d%be>天仙子 皇甫先辈松</a></li><li><a href=#%e6%b5%aa%e6%b7%98%e6%b2%99>浪淘沙</a></li><li><a href=#%e6%9d%a8%e6%9f%b3%e6%9e%9d-1>杨柳枝</a></li><li><a href=#%e6%91%98%e5%be%97%e6%96%b0>摘得新</a></li><li><a href=#%e6%a2%a6%e6%b1%9f%e5%8d%97-1>梦江南</a></li><li><a href=#%e9%87%87%e8%8e%b2%e5%ad%90>采莲子</a></li><li><a href=#%e6%b5%a3%e6%ba%aa%e6%b2%99-%e9%9f%a6%e7%9b%b8%e5%ba%84>浣溪沙 韦相庄</a></li><li><a href=#%e8%8f%a9%e8%90%a8%e8%9b%ae>菩萨蛮</a></li><li><a href=#%e5%bd%92%e5%9b%bd%e9%81%a5-1>归国遥</a></li><li><a href=#%e5%ba%94%e5%a4%a9%e9%95%bf>应天长</a></li><li><a href=#%e8%8d%b7%e5%8f%b6%e6%9d%af-1>荷叶杯</a></li><li><a href=#%e6%b8%85%e5%b9%b3%e4%b9%90>清平乐</a></li><li><a href=#%e6%9c%9b%e8%bf%9c%e8%a1%8c>望远行</a></li></ol></li><li>【卷三】　五十首<ol><li><a href=#%e8%b0%92%e9%87%91%e9%97%a8-%e9%9f%a6%e7%9b%b8%e5%ba%84>谒金门 韦相庄</a></li><li><a href=#%e6%b1%9f%e5%9f%8e%e5%ad%90>江城子</a></li><li><a href=#%e6%b2%b3%e4%bc%a0-1>河传</a></li><li><a href=#%e5%a4%a9%e4%bb%99%e5%ad%90>天仙子</a></li><li><a href=#%e5%96%9c%e8%bf%81%e8%8e%ba>喜迁莺</a></li><li><a href=#%e6%80%9d%e5%b8%9d%e4%b9%a1-1>思帝乡</a></li><li><a href=#%e8%af%89%e8%a1%b7%e6%83%85-1>诉衷情</a></li><li><a href=#%e4%b8%8a%e8%a1%8c%e6%9d%af>上行杯</a></li><li><a href=#%e5%a5%b3%e5%86%a0%e5%ad%90-1>女冠子</a></li><li><a href=#%e6%9b%b4%e6%bc%8f%e5%ad%90-1>更漏子</a></li><li><a href=#%e9%85%92%e6%b3%89%e5%ad%90-1>酒泉子</a></li><li><a href=#%e6%9c%a8%e5%85%b0%e8%8a%b1>木兰花</a></li><li><a href=#%e5%b0%8f%e9%87%8d%e5%b1%b1>小重山</a></li><li><a href=#%e6%b5%a3%e6%ba%aa%e6%b2%99-%e8%96%9b%e4%be%8d%e9%83%8e%e6%98%ad%e8%95%b4>浣溪沙 薛侍郎昭蕴</a></li><li><a href=#%e5%96%9c%e8%bf%81%e8%8e%ba-1>喜迁莺</a></li><li><a href=#%e5%b0%8f%e9%87%8d%e5%b1%b1-1>小重山</a></li><li><a href=#%e7%a6%bb%e5%88%ab%e9%9a%be>离别难</a></li><li><a href=#%e7%9b%b8%e8%a7%81%e6%ac%a2>相见欢</a></li><li><a href=#%e9%86%89%e5%85%ac%e5%ad%90>醉公子</a></li><li><a href=#%e5%a5%b3%e5%86%a0%e5%ad%90-2>女冠子</a></li><li><a href=#%e8%b0%92%e9%87%91%e9%97%a8>谒金门</a></li><li><a href=#%e6%9f%b3%e6%9e%9d-%e7%89%9b%e7%bb%99%e4%ba%8b%e5%b3%a4>柳枝 牛给事峤</a></li></ol></li><li>【卷四】　五十首<ol><li><a href=#%e5%a5%b3%e5%86%a0%e5%ad%90-%e7%89%9b%e7%bb%99%e4%ba%8b%e5%b3%a4>女冠子 牛给事峤</a></li><li><a href=#%e6%a2%a6%e6%b1%9f%e5%8d%97-2>梦江南</a></li><li><a href=#%e6%84%9f%e6%81%a9%e5%a4%9a>感恩多</a></li><li><a href=#%e5%ba%94%e5%a4%a9%e9%95%bf-1>应天长</a></li><li><a href=#%e6%9b%b4%e6%bc%8f%e5%ad%90-2>更漏子</a></li><li><a href=#%e6%9c%9b%e6%b1%9f%e6%80%a8>望江怨</a></li><li><a href=#%e8%8f%a9%e8%90%a8%e8%9b%ae-1>菩萨蛮</a></li><li><a href=#%e9%85%92%e6%b3%89%e5%ad%90-2>酒泉子</a></li><li><a href=#%e5%ae%9a%e8%a5%bf%e7%95%aa>定西番</a></li><li><a href=#%e7%8e%89%e6%a5%bc%e6%98%a5>玉楼春</a></li><li><a href=#%e8%a5%bf%e6%ba%aa%e5%ad%90>西溪子</a></li><li><a href=#%e6%b1%9f%e5%9f%8e%e5%ad%90-1>江城子</a></li><li><a href=#%e6%b5%a3%e6%ba%aa%e6%b2%99_%e5%bc%a0%e8%88%8d%e4%ba%ba%e6%b3%8c>浣溪沙 张舍人泌</a></li><li><a href=#%e4%b8%b4%e6%b1%9f%e4%bb%99>临江仙</a></li><li><a href=#%e5%a5%b3%e5%86%a0%e5%ad%90-3>女冠子</a></li><li><a href=#%e6%b2%b3%e4%bc%a0-2>河传</a></li><li><a href=#%e9%85%92%e6%b3%89%e5%ad%90-3>酒泉子</a></li><li><a href=#%e7%94%9f%e6%9f%a5%e5%ad%90>生查子</a></li><li><a href=#%e6%80%9d%e8%b6%8a%e4%ba%ba>思越人</a></li><li><a href=#%e6%bb%a1%e5%ae%ab%e8%8a%b1>满宫花</a></li><li><a href=#%e6%9f%b3%e6%9e%9d>柳枝</a></li><li><a href=#%e5%8d%97%e6%ad%8c%e5%ad%90-1>南歌子</a></li></ol></li><li>【卷五】　五十首<ol><li><a href=#%e6%b1%9f%e5%9f%8e%e5%ad%90-%e5%bc%a0%e8%88%8d%e4%ba%ba%e6%b3%8c>江城子 张舍人泌</a></li><li><a href=#%e6%b2%b3%e6%b8%8e%e7%a5%9e-1>河渎神</a></li><li><a href=#%e8%9d%b4%e8%9d%b6%e5%84%bf>蝴蝶儿</a></li><li><a href=#%e8%99%9e%e7%be%8e%e4%ba%ba-%e6%af%9b%e5%8f%b8%e5%be%92%e6%96%87%e9%94%a1>虞美人 毛司徒文锡</a></li><li><a href=#%e9%85%92%e6%b3%89%e5%ad%90-4>酒泉子</a></li><li><a href=#%e5%96%9c%e8%bf%81%e8%8e%ba-2>喜迁莺</a></li><li><a href=#%e8%b5%9e%e6%88%90%e5%8a%9f>赞成功</a></li><li><a href=#%e8%a5%bf%e6%ba%aa%e5%ad%90-1>西溪子</a></li><li><a href=#%e4%b8%ad%e5%85%b4%e4%b9%90>中兴乐</a></li><li><a href=#%e6%9b%b4%e6%bc%8f%e5%ad%90-3>更漏子</a></li><li><a href=#%e6%8e%a5%e8%b4%a4%e5%ae%be>接贤宾</a></li><li><a href=#%e8%b5%9e%e6%b5%a6%e5%ad%90>赞浦子</a></li><li><a href=#%e7%94%98%e5%b7%9e%e9%81%8d>甘州遍</a></li><li><a href=#%e7%ba%b1%e7%aa%97%e6%81%a8>纱窗恨</a></li><li><a href=#%e6%9f%b3%e5%90%ab%e7%83%9f>柳含烟</a></li><li><a href=#%e9%86%89%e8%8a%b1%e9%97%b4>醉花间</a></li><li><a href=#%e6%b5%a3%e6%b2%99%e6%ba%aa>浣沙溪</a></li><li><a href=#%e6%b5%a3%e6%ba%aa%e6%b2%99>浣溪沙</a></li><li><a href=#%e6%9c%88%e5%ae%ab%e6%98%a5>月宫春</a></li><li><a href=#%e6%81%8b%e6%83%85%e6%b7%b1>恋情深</a></li><li><a href=#%e8%af%89%e8%a1%b7%e6%83%85-2>诉衷情</a></li><li><a href=#%e5%ba%94%e5%a4%a9%e9%95%bf-2>应天长</a></li><li><a href=#%e6%b2%b3%e6%bb%a1%e5%ad%90>河满子</a></li><li><a href=#%e5%b7%ab%e5%b1%b1%e4%b8%80%e6%ae%b5%e4%ba%91>巫山一段云</a></li><li><a href=#%e4%b8%b4%e6%b1%9f%e4%bb%99-1>临江仙</a></li><li><a href=#%e4%b8%b4%e6%b1%9f%e4%bb%99-%e7%89%9b%e5%ad%a6%e5%a3%ab%e5%b8%8c%e6%b5%8e>临江仙 牛学士希济</a></li><li><a href=#%e9%85%92%e6%b3%89%e5%ad%90-5>酒泉子</a></li><li><a href=#%e7%94%9f%e6%9f%a5%e5%ad%90>生查子</a></li><li><a href=#%e4%b8%ad%e5%85%b4%e4%b9%90-1>中兴乐</a></li><li><a href=#%e8%b0%92%e9%87%91%e9%97%a8-1>谒金门</a></li><li><a href=#%e6%b5%a3%e6%ba%aa%e6%b2%99-%e6%ac%a7%e9%98%b3%e8%88%8d%e4%ba%ba%e7%82%af>浣溪沙 欧阳舍人炯</a></li><li><a href=#%e4%b8%89%e5%ad%97%e4%bb%a4>三字令</a></li></ol></li><li>【卷六】　五十一首<ol><li><a href=#%e5%8d%97%e4%b9%a1%e5%ad%90-%e6%ac%a7%e9%98%b3%e8%88%8d%e4%ba%ba%e7%82%af>南乡子 欧阳舍人炯</a></li><li><a href=#%e7%8c%ae%e5%bf%a0%e5%bf%83>献忠心</a></li><li><a href=#%e8%b4%ba%e6%98%8e%e6%9c%9d>贺明朝</a></li><li><a href=#%e6%b1%9f%e5%9f%8e%e5%ad%90-2>江城子</a></li><li><a href=#%e5%87%a4%e6%a5%bc%e6%98%a5>凤楼春</a></li><li><a href=#%e5%b0%8f%e9%87%8d%e5%b1%b1-%e5%92%8c%e5%ad%a6%e5%a3%ab%e5%87%9d>小重山 和学士凝</a></li><li><a href=#%e4%b8%b4%e6%b1%9f%e4%bb%99-2>临江仙</a></li><li><a href=#%e8%8f%a9%e8%90%a8%e8%9b%ae-2>菩萨蛮</a></li><li><a href=#%e5%b1%b1%e8%8a%b1%e5%ad%90>山花子</a></li><li><a href=#%e6%b2%b3%e6%bb%a1%e5%ad%90-1>河满子</a></li><li><a href=#%e8%96%84%e5%91%bd%e5%a5%b3>薄命女</a></li><li><a href=#%e6%9c%9b%e6%a2%85%e8%8a%b1>望梅花</a></li><li><a href=#%e5%a4%a9%e4%bb%99%e5%ad%90-1>天仙子</a></li><li><a href=#%e6%98%a5%e5%85%89%e5%a5%bd>春光好</a></li><li><a href=#%e9%87%87%e6%a1%91%e5%ad%90>采桑子</a></li><li><a href=#%e6%9f%b3%e6%9e%9d-1>柳枝</a></li><li><a href=#%e6%b8%94%e7%88%b6>渔父</a></li><li><a href=#%e8%99%9e%e7%be%8e%e4%ba%ba-%e9%a1%be%e5%a4%aa%e5%b0%89%e6%95%bb>虞美人 顾太尉敻</a></li><li><a href=#%e6%b2%b3%e4%bc%a0-3>河传</a></li><li><a href=#%e7%94%98%e5%b7%9e%e5%ad%90>甘州子</a></li><li><a href=#%e7%8e%89%e6%a5%bc%e6%98%a5-1>玉楼春</a></li></ol></li><li>【卷七】　五十首<ol><li><a href=#%e6%b5%a3%e6%ba%aa%e6%b2%99-%e9%a1%be%e5%a4%aa%e5%b0%89%e6%95%bb>浣溪沙 顾太尉敻</a></li><li><a href=#%e9%85%92%e6%b3%89%e5%ad%90-6>酒泉子</a></li><li><a href=#%e6%9d%a8%e6%9f%b3%e6%9e%9d-2>杨柳枝</a></li><li><a href=#%e9%81%90%e6%96%b9%e6%80%a8-1>遐方怨</a></li><li><a href=#%e7%8c%ae%e5%bf%a0%e5%bf%83-1>献忠心</a></li><li><a href=#%e5%ba%94%e5%a4%a9%e9%95%bf-3>应天长</a></li><li><a href=#%e8%af%89%e8%a1%b7%e6%83%85-3>诉衷情</a></li><li><a href=#%e8%8d%b7%e5%8f%b6%e6%9d%af-2>荷叶杯</a></li><li><a href=#%e6%b8%94%e6%ad%8c%e5%ad%90>渔歌子</a></li><li><a href=#%e4%b8%b4%e6%b1%9f%e4%bb%99-3>临江仙</a></li><li><a href=#%e9%86%89%e5%85%ac%e5%ad%90-1>醉公子</a></li><li><a href=#%e6%9b%b4%e6%bc%8f%e5%ad%90-4>更漏子</a></li><li><a href=#%e6%b5%a3%e6%ba%aa%e6%b2%99-%e5%ad%99%e5%b0%91%e7%9b%91%e5%85%89%e5%ae%aa>浣溪沙 孙少监光宪</a></li><li><a href=#%e6%b2%b3%e4%bc%a0-4>河传</a></li></ol></li><li>【卷八】　五十首<ol><li><a href=#%e8%8f%a9%e8%90%a8%e8%9b%ae-%e5%ad%99%e5%b0%91%e7%9b%91%e5%85%89%e5%ae%aa>菩萨蛮 孙少监光宪</a></li><li><a href=#%e6%b2%b3%e6%b8%8e%e7%a5%9e-2>河渎神</a></li><li><a href=#%e8%99%9e%e7%be%8e%e4%ba%ba>虞美人</a></li><li><a href=#%e5%90%8e%e5%ba%ad%e8%8a%b1>后庭花</a></li><li><a href=#%e7%94%9f%e6%9f%a5%e5%ad%90-1>生查子</a></li><li><a href=#%e4%b8%b4%e6%b1%9f%e4%bb%99-4>临江仙</a></li><li><a href=#%e9%85%92%e6%b3%89%e5%ad%90-7>酒泉子</a></li><li><a href=#%e6%b8%85%e5%b9%b3%e4%b9%90-1>清平乐</a></li><li><a href=#%e6%9b%b4%e6%bc%8f%e5%ad%90-5>更漏子</a></li><li><a href=#%e5%a5%b3%e5%86%a0%e5%ad%90-4>女冠子</a></li><li><a href=#%e9%a3%8e%e6%b5%81%e5%ad%90>风流子</a></li><li><a href=#%e5%ae%9a%e8%a5%bf%e7%95%aa-1>定西番</a></li><li><a href=#%e6%b2%b3%e6%bb%a1%e5%ad%90-2>河满子</a></li><li><a href=#%e7%8e%89%e8%9d%b4%e8%9d%b6-1>玉蝴蝶</a></li><li><a href=#%e5%85%ab%e6%8b%8d%e8%9b%ae>八拍蛮</a></li><li><a href=#%e7%ab%b9%e6%9e%9d>竹枝</a></li><li><a href=#%e6%80%9d%e5%b8%9d%e4%b9%a1-2>思帝乡</a></li><li><a href=#%e4%b8%8a%e8%a1%8c%e6%9d%af-1>上行杯</a></li><li><a href=#%e8%b0%92%e9%87%91%e9%97%a8-2>谒金门</a></li><li><a href=#%e6%80%9d%e8%b6%8a%e4%ba%ba-1>思越人</a></li><li><a href=#%e6%9d%a8%e6%9f%b3%e6%9e%9d-3>杨柳枝</a></li><li><a href=#%e6%9c%9b%e6%a2%85%e8%8a%b1-1>望梅花</a></li><li><a href=#%e6%b8%94%e6%ad%8c%e5%ad%90-1>渔歌子</a></li><li><a href=#%e8%8f%a9%e8%90%a8%e8%9b%ae-%e9%ad%8f%e5%a4%aa%e5%b0%89%e6%89%bf%e6%96%91>菩萨蛮 魏太尉承斑</a></li></ol></li><li>【卷九】　四十九首<ol><li><a href=#%e6%bb%a1%e5%ae%ab%e8%8a%b1-%e9%ad%8f%e5%a4%aa%e5%b0%89%e6%89%bf%e6%96%91>满宫花 魏太尉承斑</a></li><li><a href=#%e6%9c%a8%e5%85%b0%e8%8a%b1-1>木兰花</a></li><li><a href=#%e7%8e%89%e6%a5%bc%e6%98%a5-2>玉楼春</a></li><li><a href=#%e8%af%89%e8%a1%b7%e6%83%85-4>诉衷情</a></li><li><a href=#%e7%94%9f%e6%9f%a5%e5%ad%90-2>生查子</a></li><li><a href=#%e9%bb%84%e9%92%9f%e4%b9%90>黄钟乐</a></li><li><a href=#%e6%b8%94%e6%ad%8c%e5%ad%90-2>渔歌子</a></li><li><a href=#%e4%b8%b4%e6%b1%9f%e4%bb%99-%e9%b9%bf%e5%a4%aa%e4%bf%9d%e8%99%94%e6%89%86]>临江仙 鹿太保虔扆</a></li><li><a href=#%e5%a5%b3%e5%86%a0%e5%ad%90-5>女冠子</a></li><li><a href=#%e6%80%9d%e8%b6%8a%e4%ba%ba-2>思越人</a></li><li><a href=#%e8%99%9e%e7%be%8e%e4%ba%ba-1>虞美人</a></li><li><a href=#%e8%99%9e%e7%be%8e%e4%ba%ba-%e9%98%8e%e5%a4%84%e5%a3%ab%e9%80%89>虞美人 阎处士选</a></li><li><a href=#%e4%b8%b4%e6%b1%9f%e4%bb%99-5>临江仙</a></li><li><a href=#%e6%b5%a3%e6%ba%aa%e6%b2%99-1>浣溪沙</a></li><li><a href=#%e5%85%ab%e6%8b%8d%e8%9b%ae-1>八拍蛮</a></li><li><a href=#%e6%b2%b3%e4%bc%a0-5>河传</a></li><li><a href=#%e4%b8%b4%e6%b1%9f%e4%bb%99-%e5%b0%b9%e5%8f%82%e5%8d%bf%e9%b9%97>临江仙 尹参卿鹗</a></li><li><a href=#%e6%bb%a1%e5%ae%ab%e8%8a%b1-1>满宫花</a></li><li><a href=#%e6%9d%8f%e5%9b%ad%e8%8a%b3>杏园芳</a></li><li><a href=#%e9%86%89%e5%85%ac%e5%ad%90-2>醉公子</a></li><li><a href=#%e8%8f%a9%e8%90%a8%e8%9b%ae-3>菩萨蛮</a></li><li><a href=#%e6%b5%a3%e6%ba%aa%e6%b2%99-%e6%af%9b%e7%a7%98%e4%b9%a6%e7%86%99%e9%9c%87>浣溪沙 毛秘书熙震</a></li><li><a href=#%e4%b8%b4%e6%b1%9f%e4%bb%99-6>临江仙</a></li><li><a href=#%e6%9b%b4%e6%bc%8f%e5%ad%90-6>更漏子</a></li><li><a href=#%e5%a5%b3%e5%86%a0%e5%ad%90-6>女冠子</a></li><li><a href=#%e6%b8%85%e5%b9%b3%e4%b9%90-2>清平乐</a></li><li><a href=#%e5%8d%97%e6%ad%8c%e5%ad%90-2>南歌子</a></li></ol></li><li>【卷十】 五十首<ol><li><a href=#%e6%b2%b3%e6%bb%a1%e5%ad%90-%e6%af%9b%e7%a7%98%e4%b9%a6%e7%86%99%e9%9c%87>河满子 毛秘书熙震</a></li><li><a href=#%e5%b0%8f%e9%87%8d%e5%b1%b1-2>小重山</a></li><li><a href=#%e5%ae%9a%e8%a5%bf%e7%95%aa-2>定西番</a></li><li><a href=#%e6%9c%a8%e5%85%b0%e8%8a%b1-2>木兰花</a></li><li><a href=#%e5%90%8e%e5%ba%ad%e8%8a%b1-1>后庭花</a></li><li><a href=#%e9%85%92%e6%b3%89%e5%ad%90-8>酒泉子</a></li><li><a href=#%e8%8f%a9%e8%90%a8%e8%9b%ae-4>菩萨蛮</a></li><li><a href=#%e6%b5%a3%e6%ba%aa%e6%b2%99-%e6%9d%8e%e7%a7%80%e6%89%8d%e6%b4%b5>浣溪沙 李秀才洵</a></li><li><a href=#%e6%b8%94%e6%ad%8c%e5%ad%90-3>渔歌子</a></li><li><a href=#%e5%b7%ab%e5%b1%b1%e4%b8%80%e6%ae%b5%e4%ba%91-1>巫山一段云</a></li><li><a href=#%e4%b8%b4%e6%b1%9f%e4%bb%99-7>临江仙</a></li><li><a href=#%e5%8d%97%e4%b9%a1%e5%ad%90>南乡子</a></li><li><a href=#%e5%a5%b3%e5%86%a0%e5%ad%90-7>女冠子</a></li><li><a href=#%e9%85%92%e6%b3%89%e5%ad%90-9>酒泉子</a></li><li><a href=#%e6%9c%9b%e8%bf%9c%e8%a1%8c-1>望远行</a></li><li><a href=#%e8%8f%a9%e8%90%a8%e8%9b%ae-5>菩萨蛮</a></li><li><a href=#%e8%a5%bf%e6%ba%aa%e5%ad%90-2>西溪子</a></li><li><a href=#%e8%99%9e%e7%be%8e%e4%ba%ba-2>虞美人</a></li><li><a href=#%e6%b2%b3%e4%bc%a0-6>河传</a></li></ol></li><li><a href=#%e8%b7%8b>跋</a></li><li><a href=#%e9%99%84%e5%bd%95%e4%b8%80-%e8%af%8d%e5%ae%b6%e5%b0%8f%e4%bc%a0>附录一：词家小传</a></li><li><a href=#%e6%b3%a8%e9%87%8a>注释</a></li></ul><h2 id=花间集叙>花间集叙</h2><p>武德军节度判官欧阳炯撰</p><p>镂玉雕琼，拟化工而回巧；裁花剪叶，夺春艶以争鲜。是以唱云谣则金母词清，挹霞醴则穆王心醉。名高白雪，声声而自合鸾歌；响遏青云，字字而偏谐凤律。杨柳、大堤之句，乐府相传；“芙蓉”、“曲渚”之篇，豪家自制。莫不争高门下，三千玳瑁之簪；竞富樽前，数十珊瑚之树。则有绮筵公子，绣幌佳人，递叶叶之花笺，文抽丽锦；举纤纤之玉指，拍按香檀。不无清绝之辞，用助娇娆之态。自南朝之宫体，扇北里之倡风，何止言之不文，所谓秀而不实。有唐已降，率土之滨，家家之香径春风，宁寻越艶；处处之红楼夜月，自锁常娥。在明皇朝则有李太白应制清平乐词四首，近代温飞卿复有《金筌集》。迩来作者，无愧前人。今卫尉少卿赵崇祚，以拾翠洲边，自得羽毛之异；织绡泉底，独殊机杼之功。广会众宾，时延佳论。因集近来诗客曲子词五百首，分为十卷，以炯粗预知音，辱请命题，仍为序引。昔郢人有歌阳春者，号为绝唱，乃命之为花间集。庶〈以阳春之甲，将〉使西园英哲，用资羽盖之欢；南国婵娟，休唱莲舟之引。时大蜀广政三年夏四月日序。</p><h2 id=卷一五十首>【卷一】　五十首</h2><p>银青光禄大夫行卫尉少卿赵崇祚集</p><ul><li>温助教庭筠 五十首<ul><li>菩萨蛮十四首</li><li>更漏子六首</li><li>归国遥二首</li><li>酒泉子四首</li><li>定西番三首</li><li>杨柳枝八首</li><li>南歌子七首</li><li>河渎神三首</li><li>女冠子二首</li><li>玉胡蝶一首</li></ul></li></ul><h3 id=菩萨蛮-温助教庭筠>菩萨蛮 温助教庭筠</h3><h4 id=其一>其一</h4><p>小山重叠金明灭，
鬓云欲度香腮雪。
懒起画蛾眉，
弄妆梳洗迟。</p><p>照花前后镜，
花面交相映。
新帖绣罗襦，
双双金鹧鸪。</p><h4 id=其二>其二</h4><p>水精帘里颇黎枕，
暖香惹梦鸳鸯锦。
江上柳如烟，
雁飞残月天。</p><p>藕丝秋色浅，
人胜参差剪。
双鬓隔香红，
玉钗头上风。</p><h4 id=其三>其三</h4><p>蕊黄无限当山额，
宿妆隐笑纱窗隔。
相见牡丹时，
暂来还别离。</p><p>翠钗金作股，
钗上蝶双舞。
心事竟谁知？
月明花满枝。</p><h4 id=其四>其四</h4><p>翠翘金缕双㶉𫛶，
水纹细起春池碧。
池上海棠梨，
雨晴红满枝。</p><p>绣衫遮笑靥，
烟草粘飞蝶。
青琐对芳菲，
玉关音信稀。</p><h4 id=其五>其五</h4><p>杏花含露团香雪，
绿杨陌上多离别。
灯在月胧明，
觉来闻晓莺。</p><p>玉钩褰翠幕，
妆浅旧眉薄。
春梦正关情，
镜中蝉鬓轻。</p><h4 id=其六>其六</h4><p>玉楼明月长相忆，
柳丝袅娜春无力。
门外草萋萋，
送君闻马嘶。</p><p>画罗金翡翠，
香烛销成泪。
花落子规啼，
绿窗残梦迷。</p><h4 id=其七>其七</h4><p>凤凰相对盘金缕，
牡丹一夜经微雨。
明镜照新妆，
鬓轻双脸长。</p><p>画楼相望久，
栏外垂丝柳。
音信不归来，
社前双燕回。</p><h4 id=其八>其八</h4><p>牡丹花谢莺声歇，
绿杨满院中庭月。
相忆梦难成，
背窗灯半明。</p><p>翠钿金压脸，
寂寞香闺掩。
人远泪阑干，
燕飞春又残。</p><h4 id=其九>其九</h4><p>满宫明月梨花白，
故人万里关山隔。
金雁一双飞，
泪痕沾绣衣。</p><p>小园芳草绿，
家住越溪曲。
杨柳色依依，
燕归君不归。</p><h4 id=其十>其十</h4><p>宝函钿雀金㶉𫛶，
沉香阁上吴山碧。
杨柳又如丝，
驿桥春雨时。</p><p>画楼音信断，
芳草江南岸。
鸾镜与花枝，
此情谁得知？</p><h4 id=其十一>其十一</h4><p>南园满地堆轻絮，
愁闻一霎清明雨。
雨后却斜阳，
杏花零落香。</p><p>无言匀睡脸，
枕上屏山掩。
时节欲黄昏，
无聊独倚门。</p><h4 id=其十二>其十二</h4><p>夜来皓月才当午，
重帘悄悄无人语。
深处麝烟长，
卧时留薄妆。</p><p>当年还自惜，
往事那堪忆。
花落月明残，
锦衾知晓寒。</p><h4 id=其十三>其十三</h4><p>雨晴夜合玲珑日，
万枝香袅红丝拂。
闲梦忆金堂，
满庭萱草长。</p><p>绣帘垂箓簌，
眉黛远山绿。
春水渡溪桥，
凭栏魂欲销。</p><h4 id=其十四>其十四</h4><p>竹风轻动庭除冷，
珠帘月上玲珑影。
山枕隐浓妆，
绿檀金凤凰。</p><p>两蛾愁黛浅，
故国吴宫远。
春恨正关情，
画楼残点声。</p><h3 id=更漏子>更漏子</h3><h4 id=其一-1>其一</h4><p>柳丝长，
春雨细，
花外漏声迢递。
惊塞雁，
起城乌，
画屏金鹧鸪。</p><p>香雾薄，
透重幕<sup>[1]</sup>，
惆怅谢家池阁。
红烛背，
绣帏<sup>[2]</sup>垂，
梦长<sup>[3]</sup>君不知。</p><h4 id=其二-1>其二</h4><p>星斗稀，
钟鼓歇，
帘外晓莺残月。
兰露重，
柳风斜，
满庭堆落花。</p><p>虚阁上，
倚栏望，
还似去年惆怅。
春欲暮，
思无穷，
旧欢如梦中。</p><h4 id=其三-1>其三</h4><p>金雀钗，
红粉面，
花里暂时相见。
知我意，
感君怜，
此情须问天。</p><p>香作穗，
蜡成泪，
还似两人心意。
珊枕腻，
锦衾寒，
觉来更漏残。</p><h4 id=其四-1>其四</h4><p>相见稀，
相忆久，
眉浅淡烟如柳。
垂翠幕，
结同心，
侍郎熏绣衾。</p><p>城上月，
白如雪，
蝉鬓美人愁绝。
宫树暗，
鹊桥横，
玉签初报明。</p><h4 id=其五-1>其五</h4><p>背江楼，
临海月，
城上角声呜咽。
堤柳动，
岛烟昏，
两行征雁分。</p><p>京口路，
归帆渡，
正是芳菲欲度。
银烛尽，
玉绳低，
一声村落鸡。</p><h4 id=其六-1>其六</h4><p>玉𬬻香，
红蜡泪，
偏照画堂秋思。
眉翠薄，
鬓云残，
夜长衾枕寒。</p><p>梧桐树，
三更雨，
不道离情正苦。
一叶叶，
一声声，
空阶滴到明。</p><h3 id=归国遥>归国遥</h3><h4 id=其一-2>其一</h4><p>香玉，翠凤宝钗垂。
钿筐交胜金粟，越罗春水绿。
画堂照帘残烛，梦馀更漏促。
谢娘无限心曲，晓屏山断续。</p><h4 id=其二-2>其二</h4><p>双脸，小凤战篦金飐艳。
舞衣无力风敛，藕丝秋色染。
锦帐绣帷斜掩，露珠清晓簟。
粉心黄蕊花靥，黛眉山两点。</p><h3 id=酒泉子>酒泉子</h3><h4 id=其一-3>其一</h4><p>花映柳条，
闲向绿萍池上。
凭栏干，
窥细浪，
雨萧萧。</p><p>近来音信两疏索，
洞房空寂寞。
掩银屏，
垂翠箔，
度春宵。</p><h4 id=其二-3>其二</h4><p>日映纱窗，
金鸭小屏山碧。
故乡春，
烟霭隔，
背兰釭。</p><p>宿妆惆怅倚高阁，
千里云影薄。
草初齐，
花又落，
燕双双。</p><h4 id=其三-2>其三</h4><p>楚女不归，
楼枕小河春水。
月孤明，
风又起，
杏花稀。</p><p>玉钗斜簪云鬟髻，
裙上金缕凤。
八行书，
千里梦，
雁南飞。</p><h4 id=其四-2>其四</h4><p>罗带惹香，
犹系别时红豆。
泪痕新，
金缕旧，
断离肠。</p><p>一双娇燕语雕梁，
还是去年时节。
绿阴浓，
芳草歇，
柳花狂。</p><h3 id=定西蕃>定西蕃</h3><h4 id=其一-4>其一</h4><p>汉使昔年离别，
攀弱柳，
折寒梅，
上高台。</p><p>千里玉关春雪，
雁来人不来。
羌笛一声愁绝，
月徘徊。</p><h4 id=其二-4>其二</h4><p>海燕欲飞调羽，
萱草绿，
杏花红，
隔帘栊。</p><p>双鬓翠霞金缕，
一枝春艳浓。
楼上月明三五，
琐窗中。</p><h4 id=其三-3>其三</h4><p>细雨晓莺春晚，
人似玉，
柳如眉，
正相思。</p><p>罗幕翠帘初卷，
镜中花一枝。
肠断塞门消息，
雁来稀。</p><h3 id=杨柳枝>杨柳枝</h3><h4 id=其一-5>其一</h4><p>宜春苑外最长条，
闲袅春风伴舞腰。
正是玉人肠绝处，
一渠春水赤栏桥。</p><h4 id=其二-5>其二</h4><p>南内墙东御路旁，
须知春色柳丝黄。
杏花未肯无情思，
何事行人最断肠。</p><h4 id=其三-4>其三</h4><p>苏小门前柳万条，
毵毵金线拂平桥。
黄莺不语东风起，
深闭朱门伴舞腰。</p><h4 id=其四-3>其四</h4><p>金缕毵毵碧瓦沟，
六宫眉黛惹香愁。
晚来更带龙池雨，
半拂栏干半入楼。</p><h4 id=其五-2>其五</h4><p>馆娃宫外邺城西，
远映征帆近拂堤。
系得王孙归意切，
不关芳草绿萋萋。</p><h4 id=其六-2>其六</h4><p>两两黄鹂色似金，
袅枝啼露动芳音。
春来幸自长如线，
可惜牵缠荡子心。</p><h4 id=其七-1>其七</h4><p>御柳如丝映九重，
凤凰窗映绣芙蓉。
景阳楼畔千万条，
一面新妆待晓风。</p><h4 id=其八-1>其八</h4><p>织锦机边莺语频，
停梭垂泪忆征人。
塞门三月犹萧索，
纵有垂杨未觉春。</p><h3 id=南歌子>南歌子</h3><h4 id=其一-6>其一</h4><p>手里金鹦鹉，
胸前绣凤凰。
偷眼暗形相，
不如从嫁与，
作鸳鸯。</p><h4 id=其二-6>其二</h4><p>似带如丝柳，
团酥握雪花，
帘卷玉钩斜。
九衢尘欲暮，
逐香车。</p><h4 id=其三-5>其三</h4><p>鬓堕低梳髻，
连娟细扫眉，
终日两相思。
为君憔悴尽，
百花时。</p><h4 id=其四-4>其四</h4><p>脸上金霞细，
眉间翠钿深，
倚枕覆鸳衾。
隔帘莺百啭，
感君心。</p><h4 id=其五-3>其五</h4><p>扑蕊添黄子，
呵花满翠鬟，
鸳枕映屏山。
月明三五夜，
对芳颜。</p><h4 id=其六-3>其六</h4><p>转盻如波眼，
娉婷似柳腰，
花里暗相招。
忆君肠欲断，
恨春宵。</p><h4 id=其七-2>其七</h4><p>懒拂鸳鸯枕，
休缝翡翠裙，
罗帐罢炉熏。
近来心更切，
为思君。</p><h3 id=河渎神>河渎神</h3><h4 id=其一-7>其一</h4><p>河上望丛祠，
庙前春雨来时。
楚山无限鸟飞迟，
兰棹空伤别离。</p><p>何处杜鹃啼不歇，
艳红开尽如血。
蝉鬓美人愁绝，
百花芳草佳节。</p><h4 id=其二-7>其二</h4><p>孤庙对寒潮，
西陵风雨萧萧。
谢娘惆怅倚兰桡，
泪流玉箸千条。</p><p>暮天愁听思归乐，
早梅香满山郭。
回首两情萧索，
离魂何处飘泊？</p><h4 id=其三-6>其三</h4><p>铜鼓赛神来，
满庭幡盖徘徊。
水村江浦过风雷，
楚山如画烟开。</p><p>离别橹声空萧索，
玉容惆怅妆薄。
青麦燕飞落落，
卷帘愁对珠阁。</p><h3 id=女冠子>女冠子</h3><h4 id=其一-8>其一</h4><p>含娇含笑，
宿翠残红窈窕，
鬓如蝉。
寒玉簪秋水，
轻纱卷碧烟。</p><p>雪胸鸾镜里，
琪树凤楼前。
寄语青娥伴，
早求仙。</p><h4 id=其二-8>其二</h4><p>霞帔云发，
钿镜仙容似雪。
画愁眉。
遮语回轻扇，
含羞下绣帷。</p><p>玉楼相望久，
花洞恨来迟。
早晚乘鸾去，
莫相遗。</p><h3 id=玉蝴蝶>玉蝴蝶</h3><p>秋风凄切伤离，行客未归时。
寒外草先衰，江南雁到迟。</p><p>芙蓉凋嫩脸，杨柳堕新眉。
摇落使人悲，肠断谁得知？</p><h2 id=卷二五十首>【卷二】　五十首</h2><ul><li>温助教庭筠 十六首<ul><li>清平乐二首</li><li>遐方怨二首</li><li>诉衷情一首</li><li>思帝乡一首</li><li>梦江南二首</li><li>河传三首</li><li>番女怨二首</li><li>荷叶杯三首</li></ul></li><li>皇甫先辈松 十二首<ul><li>天仙子二首</li><li>浪涛沙二首</li><li>杨柳枝二首</li><li>摘得新二首</li><li>梦江南二首</li><li>采莲子二首</li></ul></li><li>韦相庄 二十二首<ul><li>浣溪沙五首</li><li>菩萨蛮五首</li><li>归国遥三首</li><li>应天长二首</li><li>荷叶杯二首</li><li>清平乐四首</li><li>望远行一首</li></ul></li></ul><h3 id=清平乐-温庭筠>清平乐 温庭筠</h3><h4 id=其一-9>其一</h4><p>上阳春晚，
宫女愁蛾浅。
新岁清平思同辇，
怎奈长安路远。</p><p>凤帐鸳被徒熏，
寂寞花锁千门。
竞把黄金买赋，
为妾将上明君。</p><h4 id=其二-9>其二</h4><p>洛阳愁绝，
杨柳花飘雪。
终日行人恣攀折，
桥下水流呜咽。</p><p>上马争劝离觞，
南浦莺声断肠。
愁杀平原年少，
回首挥泪千行。</p><h3 id=遐方怨>遐方怨</h3><h4 id=其一-10>其一</h4><p>凭绣槛，
解罗帷。
未得君书，
肠断，
潇湘春雁飞。
不知征马几时归，
海棠花谢也，
雨霏霏。</p><h4 id=其二-10>其二</h4><p>花半坼，
雨初晴。
未卷珠帘，
梦残，
惆怅闻晓莺。
宿妆眉浅粉山横，
约鬟鸾镜里，
绣罗轻。</p><h3 id=诉衷情>诉衷情</h3><p>莺语花舞春昼午，
雨霏微。
金带枕，
宫锦，
凤凰帷，
柳弱蝶交飞。
依依，
辽阳音信稀，
梦中归。</p><h3 id=思帝乡>思帝乡</h3><p>花花，
满枝红似霞。
罗袖画帘肠断，
卓香车。</p><p>回面共人闲语，
战篦金凤斜。
惟有阮郎春尽，
不归家。</p><h3 id=梦江南>梦江南</h3><h4 id=其一-11>其一</h4><p>千万恨，
恨极在天涯。
山月不知心里事，
水风空落眼前花，
摇曳碧云斜。</p><h4 id=其二-11>其二</h4><p>梳洗罢，
独倚望江楼。
过尽千帆皆不是，
斜晖脉脉水悠悠，
肠断白𬞟洲。</p><h3 id=河传>河传</h3><h4 id=其一-12>其一</h4><p>江畔，
相唤，
晓妆鲜，
仙景个女采莲。
请君莫向那岸边，
少年，
好花新满船。</p><p>红袖摇曳逐风暖。
垂玉腕，
肠向柳丝断。
浦南归，
浦北归，
莫知，
晚来人已稀。</p><h4 id=其二-12>其二</h4><p>湖上，
闲望，
雨萧萧，
烟浦花桥路遥。
谢娘翠蛾愁不消，
终朝，
梦魂迷晚潮。</p><p>荡子天涯归棹远。
春已晚，
莺语空断肠。
若耶溪，
溪水西，
柳堤，
不闻郎马嘶。</p><h4 id=其三-7>其三</h4><p>同伴，
相唤，
杏花稀，
梦里每愁依违。
仙客一去燕已飞，
不归，
泪痕空满衣。</p><p>天际云鸟引晴远。
春已晚，
烟霭渡南苑。
雪梅香，
柳带长，
小娘，
转令人意伤。</p><h3 id=番女怨>番女怨</h3><h4 id=其一-13>其一</h4><p>万枝香雪开已遍，
细雨双燕。
钿蝉筝，
金雀扇，
画梁相见。
雁门消息不归来，
又飞回。</p><h4 id=其二-13>其二</h4><p>碛南沙上惊雁起，
飞雪千里。
玉连环，
金镞箭，
年年征战。
画楼离恨锦屏空，
杏花红。</p><h3 id=荷叶杯>荷叶杯</h3><h4 id=其一-14>其一</h4><p>一点露珠凝冷，
波影，
满池塘。</p><p>绿茎红艳两相乱，
肠断，
水风凉。</p><h4 id=其二-14>其二</h4><p>镜水夜来秋月，
如雪。
采莲时。</p><p>小娘红粉对寒浪，
惆怅，
正思惟。</p><h4 id=其三-8>其三</h4><p>楚女欲归南浦，
朝雨，
湿愁红。</p><p>小船摇漾入花里，
波起，
隔西风。</p><h3 id=天仙子-皇甫先辈松>天仙子 皇甫先辈松</h3><h4 id=其一-15>其一</h4><p>晴野鹭鸶飞一只，
水葓花发秋江碧。
刘郎此日别天仙，
登绮席。
泪珠滴，
十二晚峰高历历。</p><h4 id=其二-15>其二</h4><p>踯躅花开红照水，
鹧鸪飞绕青山嘴。
行人经岁始归来，
千万里。
错相倚，
懊恼天仙应有以。</p><h3 id=浪淘沙>浪淘沙</h3><h4 id=其一-16>其一</h4><p>濑头细草接疏林，恶浪罾船半欲沈。
宿鹭眠洲非旧浦，去年沙觜是江心。</p><h4 id=其二-16>其二</h4><p>蛮歌豆蔻北人愁，松雨蒲风野艇秋。
浪起䴔䴖眠不得，寒沙细细入江流。</p><h3 id=杨柳枝-1>杨柳枝</h3><h4 id=其一-17>其一</h4><p>春入行宫映翠微，玄宗侍女舞烟丝。
如今柳向空城绿，玉笛何人更把吹。</p><h4 id=其二-17>其二</h4><p>烂漫春归水国时，吴王宫殿柳丝垂。
黄莺长叫空闺畔，西子无因更得知。</p><h3 id=摘得新>摘得新</h3><h4 id=其一-18>其一</h4><p>酌一卮，
须教玉笛吹。
锦筵红蜡烛，
莫来迟。
繁红一夜经风雨，
是空枝。</p><h4 id=其二-18>其二</h4><p>摘得新，
枝枝叶叶春。
管弦兼美酒，
最关人。
平生都得几十度，
展香茵。</p><h3 id=梦江南-1>梦江南</h3><h4 id=其一-19>其一</h4><p>兰烬落，
屏上暗红蕉。
闲梦江南梅熟日，
夜船吹笛雨萧萧，
人语驿边桥。</p><h4 id=其二-19>其二</h4><p>楼上寝，
残月下帘旌。
梦见秣陵惆怅事，
桃花柳絮满江城。
双髻坐吹笙。</p><h3 id=采莲子>采莲子</h3><h4 id=其一-20>其一</h4><p>菡萏香莲十顷陂〈举棹〉，小姑贪戏采莲迟〈年少〉。
晚来弄水船头湿〈举棹〉，更脱红裙裹鸭儿〈年少〉。</p><h4 id=其二-20>其二</h4><p>船动湖光滟滟秋〈举棹〉，贪看年少信船流〈年少〉。
无端隔水抛莲子〈举棹〉，遥被人知半日羞〈年少〉。</p><h3 id=浣溪沙-韦相庄>浣溪沙 韦相庄</h3><h4 id=其一-21>其一</h4><p>清晓妆成寒食天，
柳球斜袅间花钿。
卷帘直出画堂前。</p><p>指点牡丹初绽朵，
日高犹自凭朱栏。
含颦不语恨春残。</p><h4 id=其二-21>其二</h4><p>欲上秋千四体慵，
拟教人送又心忪。
画堂帘幕月明风。</p><p>此夜有情谁不极，
隔墙梨雪又玲珑。
玉容憔悴惹微红。</p><h4 id=其三-9>其三</h4><p>惆怅梦馀山月斜，
孤灯照壁背窗纱。
小楼高阁谢娘家。</p><p>暗想玉容何所似？
一枝春雪冻梅花。
满身香雾簇朝霞。</p><h4 id=其四-5>其四</h4><p>绿树藏莺莺正啼，
柳丝斜拂白铜堤。
弄珠江上草萋萋。</p><p>日暮饮归何处客？
绣鞍骢马一声嘶。
满身兰麝醉如泥。</p><h4 id=其五-4>其五</h4><p>夜夜相思更漏残，
伤心明月凭栏干。
想君思我锦衾寒。</p><p>咫尺画堂深似海，
忆来唯把旧书看。
几时携手入长安？</p><h3 id=菩萨蛮>菩萨蛮</h3><h4 id=其一-22>其一</h4><p>红楼别夜堪惆怅，
香灯半掩流苏帐。
残月出门时，
美人和泪辞。</p><p>琵琶金翠羽，
弦上黄莺语。
劝我早归家，
绿窗人似花。</p><h4 id=其二-22>其二</h4><p>人人尽说江南好，
游人只合江南老。
春水碧于天，
画船听雨眠。</p><p>垆边人似月，
皓腕凝双雪。
未老莫还乡，
还乡须断肠。</p><h4 id=其三-10>其三</h4><p>如今却忆江南乐，
当时年少春衫薄。
骑马倚斜桥，
满楼红袖招。</p><p>翠屏金屈曲，
醉入花丛宿。
此度见花枝，
白头誓不归。</p><h4 id=其四-6>其四</h4><p>劝君今夜须沉醉，
樽前莫话明朝事。
珍重主人心，
酒深情亦深。</p><p>须愁春漏短，
莫诉金杯满。
遇酒且呵呵，
人生能几何？</p><h4 id=其五-5>其五</h4><p>洛阳城里春光好，
洛阳才子他乡老。
柳暗魏王堤，
此时心转迷。</p><p>桃花春水绿，
水上鸳鸯宿。
凝恨对残晖，
忆君君不知。</p><h3 id=归国遥-1>归国遥</h3><h4 id=其一-23>其一</h4><p>春欲暮，满地落花红带雨。
惆怅玉笼鹦鹉，单栖无伴侣。</p><p>南望去程何许？问花花不语。
早晚得同归去，恨无双翠羽。</p><h4 id=其二-23>其二</h4><p>金翡翠，为我南飞传我意。
罨画桥边春水，几年花下醉。</p><p>别后只知相愧，泪珠难远寄。
罗幕绣帷鸳被，旧欢如梦里。</p><h4 id=其三-11>其三</h4><p>春欲晚，戏蝶游蜂花烂熳。
日落谢家池馆，柳丝金缕断。</p><p>睡觉绿鬟风乱，画屏云雨散。
闲倚博山长叹，泪流沾皓腕。</p><h3 id=应天长>应天长</h3><h4 id=其一-24>其一</h4><p>绿槐阴里黄莺语，
深院无人春昼午。
画帘垂，
金凤舞，
寂寞绣屏香一炷。</p><p>碧天云，
无定处，
空有梦魂来去。
夜夜绿窗风雨，
断肠君信否？</p><h4 id=其二-24>其二</h4><p>别来半岁音书绝，
一寸离肠千万结。
难相见，
易相别，
又是玉楼花似雪。</p><p>暗相思，
无处说，
惆怅夜来烟月。
想得此时情切，
泪沾红袖黦。</p><h3 id=荷叶杯-1>荷叶杯</h3><h4 id=其一-25>其一</h4><p>绝代佳人难得，
倾国，
花下见无期。
一双愁黛远山眉，
不忍更思惟。</p><p>闲掩翠屏金凤，
残梦，
罗幕画堂空。
碧天无路信难通，
惆怅旧房栊。</p><h4 id=其二-25>其二</h4><p>记得那年花下，
深夜，
初识谢娘时。
水堂西面画帘垂，
携手暗相期。</p><p>惆怅晓莺残月，
相别，
从此隔音尘。
如今俱是异乡人，
相见更无因。</p><h3 id=清平乐>清平乐</h3><h4 id=其一-26>其一</h4><p>春愁南陌，
故国音书隔。
细雨霏霏梨花白，
燕拂画帘金额。</p><p>尽日相望王孙，
尘满衣上泪痕。
谁向桥边吹笛？
驻马西望消魂。</p><h4 id=其二-26>其二</h4><p>野花芳草，
寂寞关山道。
柳吐金丝莺语早，
惆怅香闺暗老。</p><p>罗带悔结同心，
独凭朱栏思深。
梦觉半床斜月，
小窗风触鸣琴。</p><h4 id=其三-12>其三</h4><p>何处游女，
蜀国多云雨。
云解有情花解语，
窣地绣罗金缕。</p><p>妆成不整金钿，
含羞待月秋千。
住在绿槐阴里，
门临春水桥边。</p><h4 id=其四-7>其四</h4><p>莺啼残月，
绣阁香灯灭。
门外马嘶郎欲别，
正是落花时节。</p><p>妆成不画蛾眉，
含愁独倚金扉。
去路香尘莫扫，
扫即郎去归迟。</p><h3 id=望远行>望远行</h3><p>欲别无言倚画屏，
含恨暗伤情。
谢家庭树锦鸡鸣，
残月落边城。</p><p>人欲别，马频嘶，
绿槐千里长堤。
出门芳草路萋萋，
云雨别来易东西。
不忍别君后，
却入旧香闺。</p><h2 id=卷三五十首>【卷三】　五十首</h2><ul><li>韦相庄 二十六首<ul><li>谒金门二首</li><li>江城子二首</li><li>河传三首</li><li>天仙子五首</li><li>喜迁莺二首</li><li>思帝乡二首</li><li>诉衷情二首</li><li>上行杯二首</li><li>女冠子二首</li><li>更漏子一首</li><li>酒泉子一首</li><li>木兰花一首</li><li>小重山一首</li></ul></li><li>薛待郎昭蕴 十九首<ul><li>浣溪沙八首</li><li>喜迁莺三首</li><li>小重山二首</li><li>离别难一首</li><li>相见欢一首</li><li>醉公子一首</li><li>女冠子二首</li><li>谒金门一首</li></ul></li><li>牛给事峤 五首<ul><li>柳枝五首</li></ul></li></ul><h3 id=谒金门-韦相庄>谒金门 韦相庄</h3><h4 id=其一-27>其一</h4><p>春漏促，
金烬暗挑残烛。
一夜帘前风撼竹，
梦魂相断续。</p><p>有个娇娆如玉，
夜夜绣屏孤宿。
闲抱琵琶寻旧曲，
远山眉黛绿。</p><h4 id=其二-27>其二</h4><p>空相忆，
无计得传消息。
天上嫦娥人不识，
寄书何处觅？</p><p>新睡觉来无力，
不忍把伊书迹。
满院落花春寂寂，
断肠芳草碧。</p><h3 id=江城子>江城子</h3><h4 id=其一-28>其一</h4><p>恩重娇多情易伤，
漏更长，
解鸳鸯。
朱唇未动，
先觉口脂香。
缓揭绣衾抽皓腕，
移凤枕，
枕潘郎。</p><h4 id=其二-28>其二</h4><p>髻鬟狼籍黛眉长，
出兰房，
别檀郎。
角声呜咽，
星斗渐微茫。
露冷月残人未起，
留不住，
泪千行。</p><h3 id=河传-1>河传</h3><h4 id=其一-29>其一</h4><p>何处，
烟雨？
隋堤春暮。
柳色葱茏，
画桡金缕，
翠旗高飐香风，
水光融。</p><p>青娥殿脚春妆媚。
轻云里，
绰约司花妓。
江都宫阙，
清淮月映迷楼，
古今愁。</p><h4 id=其二-29>其二</h4><p>春晚，
风暖，
锦城花满，
狂杀游人。
玉鞭金勒，
寻胜驰骤轻尘，
惜良晨。</p><p>翠娥争劝临邛酒，
纤纤手，
拂面垂丝柳。
归时烟里，
钟鼓正是黄昏，
暗销魂。</p><h4 id=其三-13>其三</h4><p>锦浦，
春女，
绣衣金缕。
雾薄云轻，
花深柳暗，
时节正是清明，
雨初晴。</p><p>玉鞭魂断烟霞路，
莺莺语。
一望巫山雨，
香尘隐映，
遥见翠槛红楼，
黛眉愁。</p><h3 id=天仙子>天仙子</h3><h4 id=其一-30>其一</h4><p>怅望前回梦里期，
看花不语苦寻思。
露桃花里小腰肢，
眉眼细，鬓云垂，
唯有多情宋玉知。</p><h4 id=其二-30>其二</h4><p>深夜归来长酩酊，
扶入流苏犹未醒。
醺醺酒气麝兰和，
惊睡觉，
笑呵呵，
长道人生能几何？</p><h4 id=其三-14>其三</h4><p>蟾彩霜华夜不分，
天外鸿声枕上闻。
绣衾香冷懒重熏，
人寂寂，
叶纷纷，
才睡依前梦见君。</p><h4 id=其四-8>其四</h4><p>梦觉云屏依旧空，
杜鹃声咽隔帘栊，
玉郎薄幸去无踪。
一日日，
恨重重，
泪界莲腮两线红。</p><h4 id=其五-6>其五</h4><p>金似衣裳玉似身，
眼如秋水鬓如云，
霞裙月帔一群群。
来洞口，
望烟分，
刘阮不归春日曛。</p><h3 id=喜迁莺>喜迁莺</h3><h4 id=其一-31>其一</h4><p>人汹汹，
鼓咚咚，
襟袖五更风。
大罗天上月朦胧，
骑马上虚空。</p><p>香满衣，
云满路，
鸾凤绕身飞舞。
霓旌绛节一群群，
引见玉华君。</p><h4 id=其二-31>其二</h4><p>街鼓动，
禁城开，
天上探人回。
凤衔金榜出云来，
平地一声雷。</p><p>莺已迁，
龙已化，
一夜满城车马。
家家楼上簇神仙，
争看鹤冲天。</p><h3 id=思帝乡-1>思帝乡</h3><h4 id=其一-32>其一</h4><p>云髻坠，
凤钗垂。
髻坠钗垂无力，
枕函欹。</p><p>翡翠屏深月落，
漏依依，
说尽人间天上，
两心知。</p><h4 id=其二-32>其二</h4><p>春日游，
杏花吹满头。
陌上谁家年少，
足风流？</p><p>妾拟将身嫁与，
一生休。
纵被无情弃，
不能羞。</p><h3 id=诉衷情-1>诉衷情</h3><h4 id=其一-33>其一</h4><p>烛烬香残帘半掩，
梦初惊。
花欲谢，
深夜，
月胧明。
何处按歌声？
轻轻。
舞衣尘暗生，
负春情。</p><h4 id=其二-33>其二</h4><p>碧沼红芳烟雨静，
倚兰桡，
垂玉佩，
交带，
袅纤腰。
鸳梦隔星桥，
迢迢。
越罗香暗销，
坠花翘。</p><h3 id=上行杯>上行杯</h3><h4 id=其一-34>其一</h4><p>芳草灞陵春岸。
柳烟深，
满楼弦管。
一曲离声肠寸断。</p><p>今日送君千万，
红缕玉盘金镂盏。
须劝珍重意，
莫辞满。</p><h4 id=其二-34>其二</h4><p>白马玉鞭金辔。
少年郎，
离别容易。
迢递去程千万里。</p><p>惆怅异乡云水，
满酌一杯劝和泪。
须愧珍重意，
莫辞醉。</p><h3 id=女冠子-1>女冠子</h3><h4 id=其一-35>其一</h4><p>四月十七，
正是去年今日，
别君时。
忍泪佯低面，
含羞半敛眉。</p><p>不知魂已断，
空有梦相随。
除却天边月，
没人知。</p><h4 id=其二-35>其二</h4><p>昨夜夜半，
枕上分明梦见，
语多时。
依旧桃花面，
频低柳叶眉。</p><p>半羞还半喜，
欲去又依依，
觉来知是梦，
不胜悲。</p><h3 id=更漏子-1>更漏子</h3><p>钟鼓寒，
楼阁暝，
月照古桐金井。
深院闭，
小庭空，
落花香露红。</p><p>烟柳重，
春雾薄。
灯背水窗高阁，
闲倚户，
暗沾衣，
待郎郎不归。</p><h3 id=酒泉子-1>酒泉子</h3><p>月落星沉，
楼上美人春睡。
绿云倾，
金枕腻，
画屏深。</p><p>子规啼破相思梦，
曙色东方才动。
柳烟轻，
花露重，
思难任。</p><h3 id=木兰花>木兰花</h3><p>独上小楼春欲暮，
愁望玉关芳草路。
消息断，不逢人，
却敛细眉归绣户。</p><p>坐看落花空叹息，
罗袂湿斑红泪滴。
千山万水不曾行，
魂梦欲教何处觅？</p><h3 id=小重山>小重山</h3><p>一闭昭阳春又春，
夜寒宫漏永，
梦君恩。
卧思陈事暗消魂，
罗衣湿，
红袂有啼痕。</p><p>歌吹隔重阍，
绕庭芳草绿，
倚长门。
万般惆怅向谁论？
凝情立，
宫殿欲黄昏。</p><h3 id=浣溪沙-薛侍郎昭蕴>浣溪沙 薛侍郎昭蕴</h3><h4 id=其一-36>其一</h4><p>红蓼渡头秋正雨，
印沙鸥迹自成行。
整鬟飘袖野风香。</p><p>不语含颦深浦里，
几回愁煞棹船郎。
燕归帆尽水茫茫。</p><h4 id=其二-36>其二</h4><p>钿匣菱花锦带垂，
静临兰槛卸头时。
约鬟低珥算归期。</p><p>茂苑草青湘渚阔，
梦馀空有漏依依。
二年终日损芳菲。</p><h4 id=其三-15>其三</h4><p>粉上依稀有泪痕，
郡庭花落欲黄昏。
远情深恨与谁论？</p><p>记得去年寒食日，
延秋门外卓金轮。
日斜人散暗消魂。</p><h4 id=其四-9>其四</h4><p>握手河桥柳似金，
蜂须轻惹百花心。
蕙风兰思寄清琴。</p><p>意满便同春水满，
情深还似酒杯深。
楚烟湘月两沉沉。</p><h4 id=其五-7>其五</h4><p>帘下三间出寺墙，
满街垂柳绿阴长。
嫩红轻翠间浓妆。</p><p>瞥地见时犹可可，
却来闲触暗思量。
如今情事隔仙乡。</p><h4 id=其六-4>其六</h4><p>江馆清秋缆客船，
故人相送夜开筵。
麝烟兰焰簇花钿。</p><p>正是断魂迷楚雨，
不堪离恨咽湘弦。
月高霜白水连天。</p><h4 id=其七-3>其七</h4><p>倾国倾城恨有馀，
几多红泪泣姑苏，
倚风凝睇雪肌肤。</p><p>吴主山河空落日，
越王宫殿半平芜，
藕花菱蔓满重湖。</p><h4 id=其八-2>其八</h4><p>越女淘金春水上，
步摇云鬓佩鸣珰。
渚风江草又清香。</p><p>不为远山凝翠黛，
只应含恨向斜阳，
碧桃花谢忆刘郎。</p><h3 id=喜迁莺-1>喜迁莺</h3><h4 id=其一-37>其一</h4><p>残蟾落，
晓钟鸣，
羽化觉身轻。
乍无春睡有馀醒，
杏苑雪初晴。</p><p>紫陌长，
襟袖冷，
不是人间风景。
回看尘土似前生，
休羡谷中莺。</p><h4 id=其二-37>其二</h4><p>金门晓，
玉京春，
骏马骤轻尘。
桦烟深处白衫新，
认得化龙身。</p><p>九陌喧，
千户启，
满袖桂香风细。
杏园欢宴曲江滨，
自此占芳辰。</p><h4 id=其三-16>其三</h4><p>清明节，
雨晴天，
得意正当年。
马骄泥软锦连干，
香袖半笼鞭。
花色融，
人竞赏，
尽是绣鞍朱鞅。
日斜无计更留连，
归路草和烟。</p><h3 id=小重山-1>小重山</h3><h4 id=其一-38>其一</h4><p>春到长门春草青，
玉階华露滴，
月胧明。
东风吹断紫箫声。
宫漏促，
帘外晓啼莺。</p><p>愁极梦难成。
红妆流宿泪，
不胜情。
手挼裙带绕階行，
思君切，
罗幌暗尘生。</p><h4 id=其二-38>其二</h4><p>秋到长门秋草黄，
画梁双燕去，
出宫墙。
玉箫无复理霓裳，
金蝉坠，
鸾镜掩休妆。</p><p>忆昔在昭阳，
舞衣红绶带，
绣鸳鸯。
至今犹惹御炉香，
魂梦断，
愁听漏更长</p><h3 id=离别难>离别难</h3><p>宝马晓鞴雕鞍，罗帷乍别情难。
那堪春景媚，送君千万里，
半妆珠翠落，露华寒。
红蜡烛，青丝曲，
偏能钩引泪栏干。
良夜促，香尘绿。</p><p>魂欲迷，檀眉半敛愁低。
未别，心先咽，
欲语情难说出，芳草路东西。
摇袖立，春风急，
樱花杨柳雨凄凄。</p><h3 id=相见欢>相见欢</h3><p>罗襦绣袂香红，画堂中。
细草平沙番马，小屏风。</p><p>卷罗幕，凭妆阁，思无穷。
暮雨轻烟，魂断隔帘栊。</p><h3 id=醉公子>醉公子</h3><p>慢绾青丝发，
光砑吴绫袜。
床上小熏笼，
韶州新退红。</p><p>叵耐无端处，
捻得从头污。
恼得眼慵开，
问人闲事来。</p><h3 id=女冠子-2>女冠子</h3><h4 id=其一-39>其一</h4><p>求仙去也，
翠钿金篦尽舍，
入崖峦。
雾卷黄罗帔，
云雕白玉冠。</p><p>野烟溪洞冷，
林月石桥寒。
静夜松风下，
礼天坛。</p><h4 id=其二-39>其二</h4><p>云罗雾縠，
新授明威法箓，
降真函。
髻绾青丝发，
冠抽碧玉簪。</p><p>往来云过五，
去住岛经三。
正遇刘郎使，
启瑶缄。</p><h3 id=谒金门>谒金门</h3><p>春满院，
叠损罗衣金线。
睡觉水晶帘未卷，
檐前双语燕。</p><p>斜掩金铺一扇，
满地落花千片。
早是相思肠欲断，
忍教频梦见。</p><h3 id=柳枝-牛给事峤>柳枝 牛给事峤</h3><h4 id=其一-40>其一</h4><p>解冻风来末上青，解垂罗袖拜卿卿。
无端袅娜临官路，舞送行人过一生。</p><h4 id=其二-40>其二</h4><p>吴王宫里色偏深，一簇纤条万缕金。
不愤钱塘苏小小，引郎松下结同心。</p><h4 id=其三-17>其三</h4><p>桥北桥南千万条，恨伊张绪不相饶。
金羁白马临风望，认得羊家静婉腰。</p><h4 id=其四-10>其四</h4><p>狂雪随风扑马飞，惹烟无力被春欺。
莫交移入灵和殿，宫女三千又妒伊。</p><h4 id=其五-8>其五</h4><p>袅翠笼烟拂暖波，舞裙新染麹尘罗。
章华台畔隋堤上，傍得春风尔许多。</p><h2 id=卷四五十首>【卷四】　五十首</h2><ul><li>牛给事峤 五首<ul><li>女冠子四首</li><li>梦江南二首</li><li>感恩多二首</li><li>应天长二首</li><li>更漏子三首</li><li>望江怨一首</li><li>菩萨蛮七首</li><li>酒泉子一首</li><li>定西番一首</li><li>玉楼春一首</li><li>西溪子一首</li><li>江城子二首</li></ul></li><li>张舍人泌 二十三首<ul><li>浣溪沙十首</li><li>临江仙一首</li><li>女冠子一首</li><li>河传二首</li><li>酒泉子二首</li><li>生查子一首</li><li>思越人一首</li><li>满宫花一首</li><li>柳枝一首</li><li>南歌子三首</li></ul></li></ul><h3 id=女冠子-牛给事峤>女冠子 牛给事峤</h3><h4 id=其一-41>其一</h4><p>绿云高髻，
点翠匀红时世。
月如眉，
浅笑含双靥，
低声唱小词。</p><p>眼看唯恐化，
魂荡欲相随。
玉趾回娇步，
约佳期。</p><h4 id=其二-41>其二</h4><p>锦江烟水，
卓女烧春浓美。
小檀霞，
绣带芙蓉帐，
金钗芍药花。</p><p>额黄侵腻发，
臂钏透红纱。
柳暗莺啼处，
认郎家。</p><h4 id=其三-18>其三</h4><p>星冠霞帔，
住在蕊珠宫里。
佩玎珰，
明翠摇蝉翼，
纤圭理宿妆。</p><p>醮坛春草绿，
药院杏花香。
青鸟传心事，
寄刘郎。</p><h4 id=其四-11>其四</h4><p>双飞双舞，
春昼后园莺语。
卷罗帷，
锦字书封了，
银河雁过迟。</p><p>鸳鸯排宝帐，
豆蔻绣连枝。
不语匀珠泪，
落花时。</p><h3 id=梦江南-2>梦江南</h3><h4 id=其一-42>其一</h4><p>含泥燕，
飞到画堂前。
占得杏梁安稳处，
体轻唯有主人怜，
堪羡好因缘。</p><h4 id=其二-42>其二</h4><p>红绣被，
两两间莺鸯。
不是鸟中偏爱尔，
为缘交颈睡南塘，
全胜薄幸郎。</p><h3 id=感恩多>感恩多</h3><h4 id=其一-43>其一</h4><p>两条红粉泪，多少香闺意。
强攀桃李枝，敛愁眉。</p><p>陌上莺啼蝶舞，柳花飞，柳花飞。
愿得郎心，忆家还早归。</p><h4 id=其二-43>其二</h4><p>自从南浦别，愁见丁香结。
近来情转深，忆鸳衾。</p><p>几度将书托烟雁，泪盈襟，泪盈襟。
礼月求天，愿君知我心。</p><h3 id=应天长-1>应天长</h3><h4 id=其一-44>其一</h4><p>玉楼春望晴烟灭，
舞衫斜卷金条脱。
黄鹂娇啭声初歇，
杏花飘尽龙山雪。</p><p>凤钗低赴节，
筵上王孙愁绝。
鸳鸯对含罗结，
两情深夜月。</p><h4 id=其二-44>其二</h4><p>双眉淡薄藏心事，
清夜背灯娇又醉。
玉钗横，山枕腻，
宝帐鸳鸯春睡美。</p><p>别经时，无限意，
虚道相思憔悴。
莫信彩笺书里，
赚人肠断字。</p><h3 id=更漏子-2>更漏子</h3><h4 id=其一-45>其一</h4><p>星渐稀，
漏频转，
何处轮台声怨？
香阁掩，
杏花红，
月明杨柳风。</p><p>挑锦字，
记情事，
惟愿两心相似。
收泪语，
背灯眠，
玉钗横枕边。</p><h4 id=其二-45>其二</h4><p>春夜阑，
更漏促，
金烬暗挑残烛。
惊梦断，
锦屏深，
两乡明月心。</p><p>闺草碧，
望归客，
还是不知消息。
辜负我，
悔怜君，
告天天不闻。</p><h4 id=其三-19>其三</h4><p>南浦情，
红粉泪，
怎奈两人深意。
低翠黛，
卷征衣，
马嘶霜叶飞。</p><p>招手别，
寸肠结，
还是去年时节。
书托雁，
梦归家，
觉来江月斜。</p><h3 id=望江怨>望江怨</h3><p>东风急，惜别花时手频执。
罗帏愁独入，马嘶残雨春芜湿。
倚门立，寄语薄情郎，粉香和泪泣。</p><h3 id=菩萨蛮-1>菩萨蛮</h3><h4 id=其一-46>其一</h4><p>舞裙香暖金泥凤，
画梁语燕惊残梦。
门外柳花飞，
玉郎犹未归。</p><p>愁匀红粉泪，
眉剪春山翠。
何处是辽阳？
锦屏春昼长。</p><h4 id=其二-46>其二</h4><p>柳花飞处莺声急，
晴街春色香车立。
金凤小帘开，
脸波和恨来。</p><p>今宵求梦想，
难到青楼上。
赢得一场愁，
鸳衾谁并头？</p><h4 id=其三-20>其三</h4><p>玉钗风动春幡急，
交枝红杏笼烟泣。
楼上望卿卿，
窗寒新雨晴。</p><p>熏炉蒙翠被，
绣帐鸳鸯睡。
何处有相知？
羡他初画眉。</p><h4 id=其四-12>其四</h4><p>画屏重叠巫阳翠，
楚神尚有行云意。
朝暮几般心，
向他情漫深。</p><p>风流今古隔，
虚作瞿塘客。
山月照山花，
梦回灯影斜。</p><h4 id=其五-9>其五</h4><p>风帘燕舞莺啼柳，
妆台约鬓低纤手。
钗重髻盘珊，
一枝红牡丹。</p><p>门前行乐客，
白马嘶春色。
故故坠金鞭，
回头应眼穿。</p><h4 id=其六-5>其六</h4><p>绿云鬓上飞金雀，
愁眉敛翠春烟薄。
香阁掩芙蓉，
画屏山几重？</p><p>窗寒天欲曙，
犹结同心苣。
啼粉污罗衣，
问郎何日归？</p><h4 id=其七-4>其七</h4><p>玉楼冰簟鸳鸯锦，
粉融香汗流山枕。
帘外辘轳声，
敛眉含笑惊。</p><p>柳阴烟漠漠，
低鬓蝉钗落。
须作一生拼，
尽君今日欢。</p><h3 id=酒泉子-2>酒泉子</h3><p>记得去年，
烟暖杏园花正发，
雪飘香。
江草绿，
柳丝长。</p><p>钿车纤手卷帘望，
眉学春山样，
凤钗低袅翠鬟上，
落梅妆。</p><h3 id=定西番>定西番</h3><p>紫塞月明千里，
金甲冷，
戍楼寒，
梦长安。</p><p>乡思望中天阔，
漏残星亦残。
画角数声呜咽，
雪漫漫。</p><h3 id=玉楼春>玉楼春</h3><p>春入横塘摇浅浪，
花落小园空惆怅。
此情谁信为狂夫，
恨翠愁红流枕上。</p><p>小玉窗前嗔燕语，
红泪滴穿金线缕。
雁归不见报郎归，
织成锦字封过与。</p><h3 id=西溪子>西溪子</h3><p>捍拨双盘金凤，
蝉鬓玉钗摇动。
画堂前，
人不语，
弦解语。
弹到昭君怨处，
翠蛾愁，
不抬头。</p><h3 id=江城子-1>江城子</h3><h4 id=其一-47>其一</h4><p>䴔䴖飞起郡城东，
碧江空，
半滩风。
越王宫殿，
𬞟叶藕花中。
帘卷水楼鱼浪起，
千片雪，
雨濛濛。</p><h4 id=其二-47>其二</h4><p>极浦烟消水鸟飞，
离筵分首时，
送金卮。
渡口杨花，
狂雪任风吹。
日暮天空波浪急，
芳草岸，
雨如丝。</p><h3 id=浣溪沙-张舍人泌>浣溪沙 张舍人泌</h3><h4 id=其一-48>其一</h4><p>钿毂香车过柳堤，桦烟分处马频嘶。为他沉醉不成泥。</p><p>花满驿亭香露细，杜鹃声断玉蟾低。含情无语倚楼西。</p><h4 id=其二-48>其二</h4><p>马上凝情忆旧游，照花淹竹小溪流，钿筝罗幕玉搔头。</p><p>早是出门长带月，可堪分袂又经秋，晚风斜日不胜愁。</p><h4 id=其三-21>其三</h4><p>独立寒阶望月华，露浓香泛小庭花，绣屏愁背一灯斜。</p><p>云雨自从分散后，人间无路到仙家，但凭魂梦访天涯。</p><h4 id=其四-13>其四</h4><p>依约残眉理旧黄，翠鬟抛掷一簪长，暖风晴日罢朝妆。</p><p>闲折海棠看又拈，玉纤无力惹馀香，此情谁会倚斜阳。</p><h4 id=其五-10>其五</h4><p>翡翠屏开绣幄红，谢娥无力晓妆慵，锦帷鸳被宿香浓。</p><p>微雨小庭春寂寞，燕飞莺语隔帘栊，杏花凝恨倚东风。</p><h4 id=其六-6>其六</h4><p>枕障熏炉隔绣帷，二年终日两相思，杏花明月始应知。</p><p>天上人间何处去？旧欢新梦觉来时，黄昏微雨画帘垂。</p><h4 id=其七-5>其七</h4><p>花月香寒悄夜尘，绮筵幽会暗伤神，婵娟依约画屏人。</p><p>人不见时还暂语，令才抛后爱微嚬，越罗巴锦不胜春。</p><h4 id=其八-3>其八</h4><p>偏戴花冠白玉簪，睡容新起意沈吟，翠钿金缕镇眉心。</p><p>小槛日斜风悄悄，隔帘零落杏花阴，断香轻碧锁愁深。</p><h4 id=其九-1>其九</h4><p>晚逐香车入凤城，东风斜揭绣帘轻，慢回娇眼笑盈盈。</p><p>消息未通何计是，便须佯醉且随行，依稀闻道太狂生。</p><h4 id=其十-1>其十</h4><p>小市东门欲雪天，众中依约见神仙，蕊黄香画贴金蝉。</p><p>饮散黄昏人草草，醉容无语立门前，马嘶尘烘一街烟。</p><h3 id=临江仙>临江仙</h3><p>烟收湘渚秋江静，蕉花露泣愁红。
五云双鹤去无踪。
几回魂断，凝望向长空。</p><p>翠竹暗留珠泪怨，闲调宝瑟波中。
花鬟月鬓绿云重。
古祠深殿，香冷雨和风。</p><h3 id=女冠子-3>女冠子</h3><p>露花烟草，寂寞五云三岛。
正春深，貌减潜销玉，香残尚惹襟。</p><p>竹疏虚槛静，松密醮坛阴。
何事刘郎去，信沉沉。</p><h3 id=河传-2>河传</h3><h4 id=其一-49>其一</h4><p>渺莽云水，惆怅暮帆，去程迢递。
夕阳芳草，千里万里，雁声无限起。
梦魂悄断烟波里。心如醉，相见何处是？
锦屏香冷无睡，被头多少泪。</p><h4 id=其二-49>其二</h4><p>红杏，交枝相映，密密濛濛。
一庭浓艳倚东风，香融，透帘栊。
斜阳似共春光语，蝶争舞，更引流莺妒。
魂销千片玉樽前，神仙，瑶池醉暮天。</p><h3 id=酒泉子-3>酒泉子</h3><h4 id=其一-50>其一</h4><p>春雨打窗，惊梦觉来天气晓。
画堂深，红焰小。
背兰釭。 酒香喷鼻懒开缸。
惆怅更无人共醉，旧巢中，新燕子，语双双。</p><h4 id=其二-50>其二</h4><p>紫陌青门，三十六宫春色。
御沟辇路暗相通，杏园风。
咸阳沽酒宝钗空。笑指未央归去。
插花走马落残红，月明中。</p><h3 id=生查子>生查子</h3><p>相见稀，喜相见，相见还相远。
檀画荔支红，金蔓蜻蜓软。</p><p>鱼雁疏，芳信断，花落庭阴晚。
可惜玉肌肤，消瘦成慵懒。</p><h3 id=思越人>思越人</h3><p>燕双飞，莺百转，越波堤下长桥。
斗钿花筐金匣恰，舞衣罗薄纤腰。</p><p>东风澹荡慵无力，黛眉愁聚春碧。
满地落花无消息，月明肠断空忆。</p><h3 id=满宫花>满宫花</h3><p>花正芳，楼似绮，寂寞上阳宫里。
钿笼金锁睡鸳鸯，帘冷露华珠翠。</p><p>娇艳轻盈香雪腻，细雨黄莺双起。
东风惆怅欲清明，公子桥边沈醉。</p><h3 id=柳枝>柳枝</h3><p>腻粉琼妆透碧纱，雪休夸。
金凤搔头坠鬓斜，发交加。</p><p>倚著云屏新睡觉，思梦笑。
红腮隐出枕函花，有些些。</p><h3 id=南歌子-1>南歌子</h3><h4 id=其一-51>其一</h4><p>柳色遮楼暗，桐花落砌香。
画堂开处远风凉。
高卷水精帘额，衬斜阳。</p><h4 id=其二-51>其二</h4><p>岸柳拖烟绿，庭花照日红。
数声蜀魄入帘栊。
惊断碧窗残梦，画屏空。</p><h4 id=其三-22>其三</h4><p>锦荐红㶉𫛶，罗衣绣凤凰。
绮疏飘雪北风狂。
帘幕尽垂无事，郁金香。</p><h2 id=卷五五十首>【卷五】　五十首</h2><ul><li>张舍人泌 四首<ul><li>江城子二首</li><li>河渎神一首</li><li>蝴蝶儿一首</li></ul></li><li>毛司徒文钖 三十一首<ul><li>虞美人二首</li><li>酒泉子一首</li><li>喜迁莺一首</li><li>赞成功一首</li><li>西溪子一首</li><li>中兴乐一首</li><li>更漏子一首</li><li>接贤宾一首</li><li>赞浦子一首</li><li>甘州遍二首</li><li>纱窗恨二首</li><li>柳含烟四首</li><li>醉花间二首</li><li>浣沙溪一首</li><li>浣溪沙一首</li><li>月宫春一首</li><li>恋情深二首</li><li>诉衷情二首</li><li>应天长一首</li><li>河满子一首</li><li>巫山一段云一首</li><li>临江仙一首</li></ul></li><li>牛学士希济 十一首<ul><li>临江仙七首</li><li>酒泉子一首</li><li>生查子一首</li><li>中兴乐一首</li><li>谒金门一首</li></ul></li><li>欧阳舍人炯 四首<ul><li>浣溪沙三首</li><li>三字令一首</li></ul></li></ul><h3 id=江城子-张舍人泌>江城子 张舍人泌</h3><h4 id=其一-52>其一</h4><p>碧阑干外小中庭，雨初晴，晓莺声。
飞絮落花，时节近清明。
睡起卷帘无一事，匀面了，没心情。</p><h4 id=其二-52>其二</h4><p>浣花溪上见卿卿，脸波明，黛眉轻。
绿云高绾，金簇小蜻蜓。
好是问他来得么？和笑道，莫多情。</p><h3 id=河渎神-1>河渎神</h3><p>古树噪寒鸦，满庭枫叶芦花。
昼灯当午隔轻纱，画阁珠帘影斜。</p><p>门外往来祈赛客，翩翩帆落天涯。
回首隔江烟火，渡头三两人家。</p><h3 id=蝴蝶儿>蝴蝶儿</h3><p>蝴蝶儿，晚春时。
阿娇初著淡黄衣，倚窗学画伊。</p><p>还似花间见，双双对对飞。
无端和泪拭燕脂，惹教双翅垂。</p><h3 id=虞美人-毛司徒文锡>虞美人 毛司徒文锡</h3><h4 id=其一-53>其一</h4><p>鸳鸯对浴银塘暖，水面蒲梢短。
垂杨低拂麹尘波，蛟丝结网露珠多，滴圆荷。</p><p>遥思桃叶吴江碧，便是天河隔。
锦鳞红鬣影沉沉，相思空有梦相寻，意难任。</p><h4 id=其二-53>其二</h4><p>宝坛金缕鸳鸯枕，绶带盘宫锦。
夕阳低映小窗明，南园绿树语莺莺，梦难成。</p><p>玉炉香暖频添炷，满地飘轻絮。
珠帘不卷度沉烟，庭前闲立画秋千，艳阳天。</p><h3 id=酒泉子-4>酒泉子</h3><p>绿树春深，燕语莺啼声断续。
蕙风飘荡入芳丛，惹残红。
柳丝无力袅烟空，金盏不辞须满酌。
海棠花下思朦胧，醉香风。</p><h3 id=喜迁莺-2>喜迁莺</h3><p>芳春景，暧晴烟，乔木见莺迁。
传枝偎叶语关关，飞过绮丛间。</p><p>锦翼鲜，金毳软，百啭千娇相唤。
碧纱窗晓怕闻声，惊破鸳鸯暖。</p><h3 id=赞成功>赞成功</h3><p>海棠未坼，万点深红，
香包缄结一重重。
似含羞态，邀勒春风。
蜂来蝶去，任绕芳丛。</p><p>昨夜微雨，飘洒庭中，
忽闻声滴井边桐。
美人惊起，坐听晨钟。
快教折取，戴玉珑璁。</p><h3 id=西溪子-1>西溪子</h3><p>昨日西溪游赏，
芳树奇花千样。
锁春光。
金樽满，
听弦管，
娇妓舞衫香暖。
不觉到斜晖，
马驮归。</p><h3 id=中兴乐>中兴乐</h3><p>豆蔻花繁烟艳深，
丁香软结同心。
翠鬟女，
相与共淘金。</p><p>红蕉叶里猩猩语，
鸳鸯浦，
镜中鸾舞。
丝雨隔，
荔枝阴。</p><h3 id=更漏子-3>更漏子</h3><p>春夜阑，春恨切，花外子规啼月。
人不见，梦难凭，红纱一点灯。</p><p>偏怨别，是芳节，庭下丁香千结。
宵雾散，晓霞辉，梁间双燕飞。</p><h3 id=接贤宾>接贤宾</h3><p>香鞯镂襜五花骢，值春景初融。
流珠喷沫，躞蹀汗，血流红。
少年公子能乘驭，金镳玉辔珑璁。
为惜珊瑚鞭不下，骄生百步千踪。
信穿花，从拂柳，向九陌追风。</p><h3 id=赞浦子>赞浦子</h3><p>锦帐添香睡，金炉换夕熏。
懒结芙蓉带，慵拖翡翠裙。</p><p>正是桃夭柳媚，那堪暮雨朝云。
宋玉高唐意，裁琼欲赠君。</p><h3 id=甘州遍>甘州遍</h3><h4 id=其一-54>其一</h4><p>春光好，公子爱闲游，足风流。
金鞍白马，雕弓宝剑，红缨锦襜出长秋。
花蔽膝，玉衔头。
寻芳逐胜欢宴，丝竹不曾休。
美人唱，揭调是甘州，醉红楼。
尧年舜日，乐圣永无忧。</p><h4 id=其二-54>其二</h4><p>秋风紧，平碛雁行低，阵云齐。
萧萧飒飒，边声四起，愁闻戍角与征鼙。
青冢北，黑山西。
沙飞聚散无定，往往路人迷。
铁衣冷，战马血沾蹄，破番奚。
凤凰诏下，步步蹑丹梯。</p><h3 id=纱窗恨>纱窗恨</h3><h4 id=其一-55>其一</h4><p>新春燕子还来至，一双飞。
垒巢泥湿时时坠，涴人衣。
后园里看百花发，香风拂绣户金扉。
月照纱窗，恨依依。</p><h4 id=其二-55>其二</h4><p>双双蝶翅涂铅粉，咂花心。
绮窗绣户飞来稳，画堂阴。
二三月爱随飘絮，伴落花来拂衣襟。
更剪轻罗片，傅黄金。</p><h3 id=柳含烟>柳含烟</h3><h4 id=其一-56>其一</h4><p>隋堤柳，
汴河旁。
夹岸绿阴千里，
龙舟凤舸木兰香，
锦帆张。</p><p>因梦江南春景好，
一路流苏羽葆。
笙歌未尽起横流，
锁春愁。</p><h4 id=其二-56>其二</h4><p>河桥柳，
占芳春。
映水含烟拂路，
几回攀折赠行人，
暗伤神。</p><p>乐府吹为横笛曲，
能使离肠断续。
不如移植在金门，
近天恩。</p><h4 id=其三-23>其三</h4><p>章台柳，
近垂旒。
低拂往来冠盖，
朦胧春色满皇州，
瑞烟浮。</p><p>直与路边江畔别，
免被离人攀折。
最怜京兆画蛾眉，
叶纤时。</p><h4 id=其四-14>其四</h4><p>御沟柳，
占春多。
半出宫墙妸娜，
有时倒影醮轻罗，
麹尘波。</p><p>昨日金銮巡上怨，
风亚舞腰纤软。
栽培得地近皇宫，
瑞烟浓。</p><h3 id=醉花间>醉花间</h3><h4 id=其一-57>其一</h4><p>休相问，怕相问，相问还添恨。
春水满塘生，㶉𫛶还相趁。</p><p>昨夜雨霏霏，临明寒一阵。
偏忆戍楼人，久绝边庭信。</p><h4 id=其二-57>其二</h4><p>深相忆，莫相忆，相忆情难极。
银汉是红墙，一带遥相隔。</p><p>金盘珠露滴，两岸榆花白。
风摇玉佩清，今夕为何夕？</p><h3 id=浣沙溪>浣沙溪</h3><p>春水轻波浸绿苔，
枇杷洲上紫檀开。
晴日眠沙㶉𫛶稳，
暖相偎。</p><p>罗袜生尘游女过，
有人逢着弄珠回。
兰麝飘香初解佩，
忘归来。</p><h3 id=浣溪沙>浣溪沙</h3><p>七夕年年信不违，
银河清浅白云微，
蟾光鹊影伯劳飞。</p><p>每恨蟪蛄怜婺女，
几回娇妒下鸳机，
今宵嘉会两依依。</p><h3 id=月宫春>月宫春</h3><p>水晶宫里桂花开，神仙探几回。
红芳金蕊绣重台，低倾玛瑙杯。</p><p>玉兔银蟾争守护，嫦娥姹女戏相偎。
遥听钧天九奏，玉皇亲看来。</p><h3 id=恋情深>恋情深</h3><h4 id=其一-58>其一</h4><p>滴滴铜壶寒漏咽，醉红楼月。
宴馀香殿会鸳衾，荡春心。
真珠帘下晓光侵，莺语隔琼林。
宝帐欲开慵起，恋情深。</p><h4 id=其二-58>其二</h4><p>玉殿春浓花烂熳，簇神仙伴。
罗裙窣地缕黄金，奏清音。
酒阑歌罢两沉沉，一笑动君心。
永愿作鸳鸯伴，恋情深。</p><h3 id=诉衷情-2>诉衷情</h3><h4 id=其一-59>其一</h4><p>桃花流水漾纵横，春昼彩霞明。
刘郎去，阮郎行，惆怅恨难平。</p><p>愁坐对云屏，算归程。
何时携手洞边迎，诉衷情？</p><h4 id=其二-59>其二</h4><p>鸳鸯交颈绣衣轻，碧沼藕花馨。
偎藻荇，映兰汀，和雨浴浮萍。</p><p>思妇对心惊，想边庭。
何时解佩掩云屏，诉衷情？</p><h3 id=应天长-2>应天长</h3><p>平江波暖鸳鸯语，两两钓船归极浦。
芦洲一夜风和雨，飞起浅沙翘雪鹭。</p><p>渔灯明远渚，兰棹今宵何处？
罗袂从风轻举，愁杀采莲女。</p><h3 id=河满子>河满子</h3><p>红粉楼前月照，碧纱窗外莺啼。
梦断辽阳音信，那堪独守空闺。
恨对百花时节，王孙绿草萋萋。</p><h3 id=巫山一段云>巫山一段云</h3><p>雨霁巫山上，云轻映碧天。
远峰吹散又相连，十二晚峰前。</p><p>暗湿啼猿树，高笼过客船。
朝朝暮暮楚江边，几度降神仙。</p><h3 id=临江仙-1>临江仙</h3><p>暮蝉声尽落斜阳，银蟾影挂潇湘。
黄陵庙侧水茫茫。
楚山红树，烟雨隔高唐。</p><p>岸泊渔灯风飐碎，白𬞟远散浓香。
灵娥鼓瑟韵清商。
朱弦凄切，云散碧天长。</p><h3 id=临江仙-牛学士希济>临江仙 牛学士希济</h3><h4 id=其一-60>其一</h4><p>峭碧参差十二峰，冷烟寒树重重，
瑶姬宫殿是仙踪。
金炉珠帐，香霭昼偏浓。</p><p>一自楚王惊梦断，人间无路相逢，
至今云雨带愁容。
月斜江上，征棹动晨钟。</p><h4 id=其二-60>其二</h4><p>谢家仙观寄云岑，崖萝拂地成阴。
洞房不闭白云深。
当时丹灶，一粒化黄金。</p><p>石壁霞衣犹半挂，松风长似鸣琴。
时闻唳鹤起前林。
十洲高会，何处许相寻？</p><h4 id=其三-24>其三</h4><p>渭阙宫城秦树凋，玉楼独上无聊。
含情不语自吹箫。
调清和恨，天路逐风飘。</p><p>何事乘龙人忽降？似知深意相招。
三清携手路非遥。
世间屏障，彩笔画娇娆。</p><h4 id=其四-15>其四</h4><p>江绕黄陵春庙闲，娇莺独语关关。
满庭重叠绿苔斑。
阴云无事，四散自归山。</p><p>箫鼓声稀香烬冷，月娥敛尽弯环。
风流皆道胜人间。
须知狂客，拼死为红颜。</p><h4 id=其五-11>其五</h4><p>素洛春光潋滟平，千重媚脸初生。
凌波罗袜势轻轻。
烟笼日照，珠翠半分明。</p><p>风引宝衣疑欲舞，鸾回凤翥堪惊。
也知心许无恐成。
陈王辞赋，千载有声名。</p><h4 id=其六-7>其六</h4><p>柳带摇风汉水滨，平芜两岸争匀。
鸳鸯对浴浪痕新。
弄珠游女，微笑自含春。</p><p>轻步暗移蝉鬓动，罗裙风惹轻尘。
水晶宫殿岂无因。
空劳纤手，解佩赠情人。</p><h4 id=其七-6>其七</h4><p>洞庭波浪飐晴天，君山一点凝烟。
此中真境属神仙。
玉楼珠殿，相映月轮边。</p><p>万里平湖秋色冷，星辰垂影参然。
橘林霜重更红鲜。
罗浮山下，有路暗相连。</p><h3 id=酒泉子-5>酒泉子</h3><p>枕转簟凉，清晓远钟残梦。
月光斜，帘影动，旧炉香。</p><p>梦中说尽相思事，纤手匀双泪。
去年书，今日意，断离肠。</p><h3 id=生查子-1>生查子</h3><p>春山烟欲收，天淡稀星小。
残月脸边明，别泪临清晓。</p><p>语已多，情未了，回首犹重道。
记得绿罗裙，处处怜芳草。</p><h3 id=中兴乐-1>中兴乐</h3><p>池塘暖碧浸晴晖，濛濛柳絮轻飞。
红蕊凋来，醉梦还稀。</p><p>春云空有雁归，珠帘垂。
东风寂寞，恨郎抛掷，泪湿罗衣。</p><h3 id=谒金门-1>谒金门</h3><p>秋已暮，重叠关山岐路。
嘶马摇鞭何处去？晓禽霜满树。</p><p>梦断禁城钟鼓，泪滴枕檀无数。
一点凝红和薄雾，翠蛾愁不语。</p><h3 id=浣溪沙-欧阳舍人炯>浣溪沙 欧阳舍人炯</h3><h4 id=其一-61>其一</h4><p>落絮残莺半日天，
玉柔花醉只思眠。
惹窗映竹满炉烟。</p><p>独掩画屏愁不语，
斜倚瑶枕髻鬟偏。
此时心在阿谁边？</p><h4 id=其二-61>其二</h4><p>天碧罗衣拂地垂，
美人初着更相宜。
宛风如舞透香肌。</p><p>独坐含颦吹凤竹，
园中缓步折花枝。
有情无力泥人时。</p><h4 id=其三-25>其三</h4><p>相见休言有泪珠，
酒阑重得叙欢娱。
凤屏鸳枕宿金铺。</p><p>兰麝细香闻喘息，
绮罗纤缕见肌肤。
此时还恨薄情无？</p><h3 id=三字令>三字令</h3><p>春欲尽，日迟迟，牡丹时。
罗幌卷，翠帘垂。
彩笺书，红粉泪，两心知。
人不在，燕空归，负佳期。
香烬落，枕函欹。
月分明，花淡薄，惹相思。</p><h2 id=卷六五十一首>【卷六】　五十一首</h2><ul><li>欧阳舍人炯 十三首<ul><li>南乡子八首</li><li>献衷心一首</li><li>贺明朝二首</li><li>江城子一首</li><li>凤楼春一首</li></ul></li><li>和学士凝 二十首<ul><li>小重山二首</li><li>临江仙二首</li><li>菩萨蛮一首</li><li>山花子二首</li><li>河满子二首</li><li>薄命女一首</li><li>梅花一首</li><li>天仙子一首</li><li>春光好二首</li><li>采桑子一首</li><li>柳枝三首</li><li>渔父一首</li></ul></li><li>顾敻 十八首<ul><li>虞美人六首</li><li>河传三首</li><li>甘州子五首</li><li>玉楼春四首</li></ul></li></ul><h3 id=南乡子-欧阳舍人炯>南乡子 欧阳舍人炯</h3><h4 id=其一-62>其一</h4><p>嫩草如烟，
石榴花发海南天。
日暮江亭春影绿。
鸳鸯浴，
水远山长看不足。</p><h4 id=其二-62>其二</h4><p>画舸停桡，
槿花篱外竹横桥。
水上游人沙上女，
回顾，
笑指芭蕉林里住。</p><h4 id=其三-26>其三</h4><p>岸远沙平，
日斜归路晚霞明。
孔雀自怜金翠尾，
临水，
认得行人惊不起。</p><h4 id=其四-16>其四</h4><p>洞口谁家，
木兰船系木兰花？
红袖女郎相引去，
游南浦，
笑倚春风相对语。</p><h4 id=其五-12>其五</h4><p>二八花钿，
胸前如雪脸如莲。
耳坠金镮穿瑟瑟，
霞衣窄，
笑倚江头招远客。</p><h4 id=其六-8>其六</h4><p>路入南中，
桄榔叶暗蓼花红。
两岸人家微雨后，
收红豆，
树底纤纤抬素手。</p><h4 id=其七-7>其七</h4><p>袖敛鲛绡，
采香深洞笑相邀。
藤杖枝头芦酒滴，
铺葵席，
豆蔻花间趖晚日。</p><h4 id=其八-4>其八</h4><p>翡翠䴔䴖，
白𬞟香里小沙汀。
岛上阴阴秋雨色，
芦花扑，
数只渔船何处宿？</p><h3 id=献忠心>献忠心</h3><p>见好花颜色，争笑东风。
双脸上，晚妆同。
闭小楼深阁，春景重重。
三五夜，偏有恨，月明中。
情未已，信曾通，满衣犹自染檀红。
恨不如双燕，飞舞帘栊。
春欲暮，残絮尽，柳条空。</p><h3 id=贺明朝>贺明朝</h3><h4 id=其一-63>其一</h4><p>忆昔花间初识面，红袖半遮，妆脸轻转。
石榴裙带，故将纤纤，玉指偷撚，双凤金线。
碧梧桐锁深深院，谁料得两情，何日教缱绻？
羡春来双燕，飞到玉楼，朝暮相见。</p><h4 id=其二-63>其二</h4><p>忆昔花间相见后，只凭纤手，暗抛红豆。
人前不解，巧传心事，别来依旧。
辜负春昼，碧罗衣上蹙金绣。
睹对对鸳鸯，空裛泪痕透。
想韶颜非久，终是为伊，只恁偷瘦。</p><h3 id=江城子-2>江城子</h3><p>晚日金陵岸草平，落霞明，水无情。
六代繁华，暗逐逝波声。
空有姑苏台上月，如西子镜，照江城。</p><h3 id=凤楼春>凤楼春</h3><p>凤髻绿云丛，深掩房栊。
锦书通，梦中相见觉来慵。
匀面泪脸珠融。
因想玉郎何处去？对淑景谁同？
小楼中，春思无穷。
倚栏颙望，暗牵愁绪，柳花飞起东风。
斜日照帘，罗幌香冷粉屏空。
海棠零落，莺语残红。</p><h3 id=小重山-和学士凝>小重山 和学士凝</h3><h4 id=其一-64>其一</h4><p>春入神京万木芳，禁林莺语滑，蝶飞狂。
晓花擎露妒啼妆。红日永，风和百花香。
烟锁柳丝长，御沟澄碧水，转池塘。
时时微雨洗风光。天衢远，到处引笙簧。</p><h4 id=其二-64>其二</h4><p>正是神京烂熳时，群仙初折得，郄诜枝。
乌犀白纻最相宜，精神出，御陌袖鞭垂。
柳色展愁眉，管弦分响亮，探花期。
光阴占断曲江池，新榜上，名姓彻丹墀。</p><h3 id=临江仙-2>临江仙</h3><h4 id=其一-65>其一</h4><p>海棠香老春江晚，小楼雾縠涳濛。
翠鬟初出绣帘中，麝烟鸾佩惹𬞟风。</p><p>碾玉钗摇㶉𫛶战，雪肌云鬓将融。
含情遥指碧波东，越王台殿蓼花红。</p><h4 id=其二-65>其二</h4><p>披袍窣地红宫锦，莺语时啭轻音。
碧罗冠子稳犀簪，凤凰双飐步摇金。</p><p>肌骨细匀红玉软，脸波微送春心。
娇羞不肯入鸳衾，兰膏光里两深情。</p><h3 id=菩萨蛮-2>菩萨蛮</h3><p>越梅半坼轻寒里，冰清淡薄笼蓝水。
暖觉杏梢红，游丝惹狂风。</p><p>闲階莎径碧，远梦犹堪惜。
离恨又迎春，相思难重陈。</p><h3 id=山花子>山花子</h3><h4 id=其一-66>其一</h4><p>莺锦蝉縠馥麝脐，
轻裾花早晓烟迷。
㶉𫛶战金红掌坠，
翠云低。</p><p>星靥笑偎霞脸畔，
蹙金开襜衬银泥。
春思半和芳草嫩，
碧萋萋。</p><h4 id=其二-66>其二</h4><p>银字笙寒调正长，
水纹簟冷画屏凉。
玉腕重金扼臂，
淡梳妆。</p><p>几度试香纤手暖，
一回尝酒绛唇光。
佯弄红丝蝇拂子，
打檀郎。</p><h3 id=河满子-1>河满子</h3><h4 id=其一-67>其一</h4><p>正是破瓜年几，含情惯得人饶。
桃李精神鹦鹉舌，可堪虚度良宵。
却爱蓝罗裙子，羡他长束纤腰。</p><h4 id=其二-67>其二</h4><p>写得鱼笺无限，其如花锁春晖。
目断巫山云雨，空教残梦依依。
却爱熏香小鸭，羡他长在屏帷。</p><h3 id=薄命女>薄命女</h3><p>天欲晓，宫漏穿花声缭绕，窗里星光少。
冷霞寒侵帐额，残月光沉树杪。
梦断锦帷空悄悄，强起愁眉小。</p><h3 id=望梅花>望梅花</h3><p>春草全无消息，腊雪犹馀踪迹。
越岭寒枝香自坼，冷艳奇芳堪惜。
何事寿阳无处觅，吹入谁家横笛？</p><h3 id=天仙子-1>天仙子</h3><h4 id=其一-68>其一</h4><p>柳色披衫金缕凤，
纤手轻拈红豆弄。
翠蛾双敛正含情，
桃花洞，
瑶台梦，
一片春愁与谁共？</p><h4 id=其二-68>其二</h4><p>洞口春红飞蔌蔌，
仙子含愁眉黛绿。
阮郎何事不归来？
懒烧金，
慵篆玉，
流水桃花空断续。</p><h3 id=春光好>春光好</h3><h4 id=其一-69>其一</h4><p>纱窗暖，画屏间，亸云鬟。
睡起四肢无力，半春闲。
玉指剪裁罗胜，金盘点缀酥山。
窥宋深心无限事，小眉弯。</p><h4 id=其二-69>其二</h4><p>𬞟叶软，杏花明，画船轻。
双浴鸳鸯出绿汀，棹歌声。
春水无风无浪，春天半雨半晴。
红粉相随南浦晚，几含情。</p><h3 id=采桑子>采桑子</h3><p>蝤蛴领上诃梨子，
绣带双垂。
椒户闲时，
竞学樗蒲赌荔枝。</p><p>丛头鞋子红编细，
裙窣金丝。
无事颦眉，
春思翻教阿母疑。</p><h3 id=柳枝-1>柳枝</h3><h4 id=其一-70>其一</h4><p>软碧摇烟似送人，映花时把翠蛾颦。
青青自是风流主，慢飐金丝待洛神。</p><h4 id=其二-70>其二</h4><p>瑟瑟罗裙金缕腰，黛眉偎破未重描。
醉来咬损新花子，拽住仙郎尽放娇。</p><h4 id=其三-27>其三</h4><p>雀桥初就咽银河，今夜仙郎自姓和。
不是昔年攀桂树，岂能月里索嫦娥？</p><h3 id=渔父>渔父</h3><p>白芷汀寒立鹭鸶，𬞟风轻翦浪花时。
烟羃羃，日迟迟，香引芙蓉惹钓丝。</p><h3 id=虞美人-顾太尉敻>虞美人 顾太尉敻</h3><h4 id=其一-71>其一</h4><p>晓莺啼破相思梦，帘卷金泥凤。
宿妆犹在酒初醒，翠翘慵整倚云屏，转娉婷。</p><p>香檀细画侵桃脸，罗袂轻轻敛。
佳期堪恨再难寻，绿芜满院柳成阴，负春心。</p><h4 id=其二-71>其二</h4><p>触帘风送景阳钟，鸳被绣花重。
晓帷初卷冷烟浓，翠匀粉黛好仪容，思娇慵。</p><p>起来无语理朝妆，宝匣镜凝光。
绿荷相倚满池塘，露清枕簟藕花香，恨悠扬。</p><h4 id=其三-28>其三</h4><p>翠屏闲掩垂珠箔，丝雨笼池阁。
露沾红藕咽清香，谢娘娇极不成狂，罢朝妆。</p><p>小金㶉𫛶沉烟细，腻枕堆云髻。
浅眉微敛注檀轻，旧欢时有梦魂惊，悔多情。</p><h4 id=其四-17>其四</h4><p>碧梧桐映纱窗晚，花谢莺声懒。
小屏屈曲掩青山，翠帷香粉玉炉寒，两蛾攒。</p><p>颠狂少年轻离别，辜负春时节。
画罗红袂有啼痕，魂消无语倚闺门，欲黄昏。</p><h4 id=其五-13>其五</h4><p>深闺春色劳思想，恨共春芜长。
黄鹂娇啭呢芳妍，杏枝如画倚轻烟，锁窗前。</p><p>凭栏愁立双蛾细，柳影斜摇砌。
玉郎还是不还家，教人魂梦逐杨花，绕天涯。</p><h4 id=其六-9>其六</h4><p>少年艳质胜琼英，早晚别三清。
莲冠稳簪钿篦横，飘飘罗袖碧云轻，画难成。</p><p>迟迟少转腰身袅，翠靥眉心小。
醮坛风急杏花香，此时恨不驾鸾凤，访刘郎。</p><h3 id=河传-3>河传</h3><h4 id=其一-72>其一</h4><p>燕飏，晴景，
小窗屏暖，鸳鸯交颈。
菱花掩却翠鬟欹，慵整。
海棠帘外影。</p><p>绣帷香断金㶉𫛶，无消息。
心事空相忆。
倚东风，春正浓。
愁红，泪痕衣上重。</p><h4 id=其二-72>其二</h4><p>曲槛，春晚。
碧流纹细，绿杨丝软。
露花鲜，杏枝繁，莺啭。
野芜平似剪。</p><p>直是人间到天上，堪游赏。
醉眼疑屏障。
对池塘，惜韶光。
断肠，为花须尽狂。</p><h4 id=其三-29>其三</h4><p>棹举，舟去。
波光渺渺，不知何处。
岸花汀草共依依，雨微。
鹧鸪相逐飞。</p><p>天涯离恨江声咽，啼猿切。
此意向谁说？
倚兰桡，独无聊。
魂消，小炉香欲焦。</p><h3 id=甘州子>甘州子</h3><h4 id=其一-73>其一</h4><p>一炉龙麝锦帷傍，屏掩映，烛荧煌。
禁楼刁斗喜初长，罗荐绣鸳鸯。
山枕上，私语口脂香。</p><h4 id=其二-73>其二</h4><p>每逢清夜与良晨，多怅望，足伤神。
云迷水隔意中人，寂寞绣罗茵。
山枕上，几点泪痕新。</p><h4 id=其三-30>其三</h4><p>曾如刘阮访仙踪，深洞客，此时逢。
绮筵散后绣衾同，款曲见韶容。
山枕上，长是怯晨钟。</p><h4 id=其四-18>其四</h4><p>露桃花里小楼深，持玉盏，听瑶琴。
醉归青琐入鸳衾，月色照衣襟。
山枕上，翠钿镇眉心。</p><h4 id=其五-14>其五</h4><p>红炉深夜醉调笙，敲拍处，玉纤轻。
小屏古画岸低平，烟月满闲庭。
山枕上，灯背脸波横。</p><h3 id=玉楼春-1>玉楼春</h3><h4 id=其一-74>其一</h4><p>月照玉楼春漏促，飒飒风摇庭砌竹。
梦惊鸳被觉来时，何处管弦声断续？
惆怅少年游冶去，枕上两蛾攒细绿。
晓莺帘外语花枝，背帐犹残红蜡烛。</p><h4 id=其二-74>其二</h4><p>柳映玉楼春日晚，雨细风轻烟草软。
画堂鹦鹉语雕笼，金粉小屏犹半掩。
香灭绣帷人寂寂，倚槛无言愁思远。
恨郎何处纵疏狂，长使含啼眉不展。</p><h4 id=其三-31>其三</h4><p>月皎露华窗影细，风送菊香沾绣袂。
博山炉冷水沉微，惆怅金闺终日闭。
懒展罗衾垂玉箸，羞对菱花簪宝髻。
良宵好事枉教休，无计奈他狂耍婿。</p><h4 id=其四-19>其四</h4><p>拂水双飞来去燕，曲槛小屏山六扇。
春愁凝思结眉心，绿绮懒调红锦荐。
话别情多声欲战，玉箸痕留红粉面。
镇长独立到黄昏，却怕良宵频梦见。</p><h2 id=卷七五十首>【卷七】　五十首</h2><ul><li>顾敻 三十七首<ul><li>浣溪沙八首</li><li>酒泉子七首</li><li>杨柳枝一首</li><li>遐方怨一首</li><li>献衷心一首</li><li>应天长一首</li><li>诉衷情二首</li><li>荷叶杯九首</li><li>渔歌子一首</li><li>临江仙三首</li><li>醉公子二首</li><li>更漏子一首</li></ul></li><li>孙少监光宪　十三首<ul><li>浣溪沙九首</li><li>河传四首</li></ul></li></ul><h3 id=浣溪沙-顾太尉敻>浣溪沙 顾太尉敻</h3><h4 id=其一-75>其一</h4><p>春色迷人恨正赊，
可堪荡子不还家，
细风轻露着梨花。</p><p>帘外有情双燕飏，
槛前无力绿杨斜，
小屏狂梦极天涯。</p><h4 id=其二-75>其二</h4><p>红藕香寒翠渚平，
月笼虚阁夜蛩清，
塞鸿惊梦两牵情。</p><p>宝帐玉炉残麝冷，
罗衣金缕暗尘生，
小窗孤独泪纵横。</p><h4 id=其三-32>其三</h4><p>荷芰风轻帘幕香，
绣衣㶉𫛶泳回塘。
小屏闲掩旧潇湘。</p><p>恨入空帷鸾影独，
泪凝双脸渚莲光。
薄情年少悔思量。</p><h4 id=其四-20>其四</h4><p>惆怅经年别谢娘，
月窗花院好风光。
此时相望最情伤。</p><p>青鸟不来传锦字，
瑶姬何处锁兰房？
忍教魂梦两茫茫。</p><h4 id=其五-15>其五</h4><p>庭菊飘黄玉露浓，
冷莎偎砌隐鸣蛩。
何期良夜得相逢？</p><p>背帐风摇红蜡滴，
惹香暖梦绣衾重。
觉来枕上怯晨钟。</p><h4 id=其六-10>其六</h4><p>云淡风高叶乱飞，
小庭寒雨绿苔微。
深闺人静掩屏帷。</p><p>粉黛暗愁金带枕，
鸳鸯空绕画罗衣。
那堪辜负不思归？</p><h4 id=其七-8>其七</h4><p>雁响遥天玉漏清，
小纱窗外月胧明。
翠帷金鸭炷香平。</p><p>何处不归音信断？
良宵空使梦魂惊，
簟凉枕冷不胜情。</p><h4 id=其八-5>其八</h4><p>露白蟾明又到秋，
佳期幽会两悠悠。
梦牵情役几时休？</p><p>记得泥人微敛黛，
无言斜倚小书楼，
暗思前事不胜愁。</p><h3 id=酒泉子-6>酒泉子</h3><h4 id=其一-76>其一</h4><p>杨柳舞风，轻惹春烟残雨。
杏花愁，莺正语，画楼东。
锦屏寂寞思无穷，还是不知消息。
镜尘生，珠泪滴，损仪容。</p><h4 id=其二-76>其二</h4><p>罗带缕金，兰麝烟凝魂断。
画屏欹，云鬓乱，恨难任。
几回垂泪滴鸳衾，薄情何处去？
月临窗，花满树，信沉沉。</p><h4 id=其三-33>其三</h4><p>小槛日斜，风度绿窗人悄悄。
翠帷闲掩舞双鸾，旧香寒。
别来情绪转难拼，韶颜看却老。
依稀粉上有啼痕，暗销魂。</p><h4 id=其四-21>其四</h4><p>黛薄红深，约掠绿鬟云腻。
小鸳鸯，金翡翠，称人心。
锦鳞无处传幽意，海燕兰堂春又去。
隔年书，千点泪，恨难任。</p><h4 id=其五-16>其五</h4><p>掩却菱花，收拾翠钿休上面。
金虫玉燕，锁香奁，恨厌厌。
云鬟半坠懒重簪，泪侵山枕湿。
银灯背帐梦方酣，雁飞南。</p><h4 id=其六-11>其六</h4><p>水碧风青，入槛细香红藕腻。
谢娘敛翠，恨无涯，小屏斜。
堪憎荡子不还家，谩留罗带结。
帐深枕腻炷沉烟，负当年。</p><h4 id=其七-9>其七</h4><p>黛怨红羞，掩映画堂春欲暮。
残花微雨，隔青楼，思悠悠。
芳菲时节看将度，寂寞无人还独语。
画罗襦，香粉污，不胜愁。</p><h3 id=杨柳枝-2>杨柳枝</h3><p>秋夜香闺思寂寥，漏迢迢。
鸳帷罗幌麝烟销，烛光摇。</p><p>正忆玉郎游荡去，无寻处。
更闻帘外雨萧萧，滴芭蕉。</p><h3 id=遐方怨-1>遐方怨</h3><p>帘影细，簟纹平。
象纱笼玉指，缕金罗扇轻。
嫩红双脸似花明，两条眉黛远山横。</p><p>凤箫歇，镜尘生。
辽塞音书绝，梦魂长暗惊。
玉郎经岁负娉婷，教人怎不恨无情？</p><h3 id=献忠心-1>献忠心</h3><p>绣鸳鸯帐暖，画孔雀屏欹。
人悄悄，明月时。
想昔年欢笑，恨今日分离。
银釭背，铜漏永，阻佳期。</p><p>小炉烟细，虚阁帘垂。
几多心事，暗地思惟。
被娇娥牵役，魂梦如痴。
金闺里，山枕上，始应知。</p><h3 id=应天长-3>应天长</h3><p>瑟瑟罗裙金线缕，轻透鹅黄香画袴。
垂交带，盘鹦鹉，袅袅翠翘移玉步。</p><p>背人匀檀注，慢转横波偷觑。
敛黛春情暗许，倚屏慵不语。</p><h3 id=诉衷情-3>诉衷情</h3><h4 id=其一-77>其一</h4><p>香灭帘垂春漏永，整鸳衾。
罗带重，双凤，缕黄金。</p><p>窗外月光临，沉沉。
断肠无处寻，负春心。</p><h4 id=其二-77>其二</h4><p>永夜抛人何处去？绝来音。
香阁掩，眉敛，月将沉。
怎忍不相寻？怨孤衾。
换我心为你心，始知相忆深。</p><h3 id=荷叶杯-2>荷叶杯</h3><h4 id=其一-78>其一</h4><p>春尽小庭花落，
寂寞。
凭槛敛双眉，
忍教成病忆佳期。
知么知，
知么知。</p><h4 id=其二-78>其二</h4><p>歌发谁家筵上？
寥亮。
别恨正悠悠，
兰釭背帐月当楼。
愁么愁，
愁么愁。</p><h4 id=其三-34>其三</h4><p>弱柳好花尽拆，
晴陌。
陌上少年郎，
满身兰麝扑人香。
狂么狂，
狂么狂。</p><h4 id=其四-22>其四</h4><p>记得那时相见，
胆战。
鬓乱四肢柔，
泥人无语不抬头。
羞么羞，
羞么羞。</p><h4 id=其五-17>其五</h4><p>夜久歌声怨咽，
残月。
菊冷露微微，
看看湿透缕金衣。
归么归，
归么归。</p><h4 id=其六-12>其六</h4><p>我忆君诗最苦，
知否？
字字尽关心，
红笺写寄表情深。
吟么吟，
吟么吟。</p><h4 id=其七-10>其七</h4><p>金鸭香浓鸳被，
枕腻。
小髻簇花钿，
腰如细柳脸如莲。
怜么怜，
怜么怜。</p><h4 id=其八-6>其八</h4><p>曲砌蝶飞烟暖，
春半。
花发柳垂条，
花如双脸柳如腰。
娇么娇，
娇么娇。</p><h4 id=其九-2>其九</h4><p>一去又乖期信，
春尽。
满院长莓苔，
手挼裙带独徘徊。
来么来，
来么来。</p><h3 id=渔歌子>渔歌子</h3><p>晓风清，幽沼绿，倚栏凝望珍禽浴。
画帘垂，翠屏曲，满袖荷香馥郁。
好摅怀，堪寓目，身闲心静平生足。
酒杯深，光影促，名利无心较逐。</p><h3 id=临江仙-3>临江仙</h3><h4 id=其一-79>其一</h4><p>碧染长空池似镜，倚楼闲望凝情。
满衣红藕细香清。
象床珍簟，山障掩，玉琴横。</p><p>暗想昔时欢笑事，如今赢得愁生。
博山炉暖淡烟轻。
蝉吟人静，残日傍，小窗明。</p><h4 id=其二-79>其二</h4><p>幽闺小槛春光晚，柳浓花淡莺稀。
旧欢思想尚依依。
翠颦红敛，终日损芳菲。</p><p>何事狂夫音信断？不如梁燕犹归。
画堂深处麝烟微。
屏虚枕冷，风细雨霏霏。</p><h4 id=其三-35>其三</h4><p>月色穿帘风入竹，倚屏双黛愁时。
砌花含露两三枝。
如啼恨脸，魂断损容仪。</p><p>香烬暗消金鸭冷，可堪辜负前期。
绣襦不整鬓鬟欹。
几多惆怅，情绪在天涯。</p><h3 id=醉公子-1>醉公子</h3><h4 id=其一-80>其一</h4><p>漠漠秋云淡，红藕香侵槛。
枕欹小山屏，金铺向晚扃。
睡起横波慢，独望情何限！
衰柳数声蝉，魂消似去年。</p><h4 id=其二-80>其二</h4><p>岸柳垂金线，雨晴莺百啭。
家住绿杨边，往来多少年。
马嘶芳草远，高楼帘半卷。
敛袖翠蛾攒，相逢尔许难。</p><h3 id=更漏子-4>更漏子</h3><p>旧欢娱，新怅望，拥鼻含颦楼上。
浓柳翠，晚霞微，江鸥接翼飞。</p><p>帘半卷，屏斜掩，远岫参差迷眼。
歌满耳，酒盈樽，前非不要论。</p><h3 id=浣溪沙-孙少监光宪>浣溪沙 孙少监光宪</h3><h4 id=其一-81>其一</h4><p>蓼岸风多橘柚香，
江边一望楚天长。
片帆烟际闪孤光。</p><p>目送征鸿飞杳杳，
思随流水去茫茫。
兰红波碧忆潇湘。</p><h4 id=其二-81>其二</h4><p>桃杏风香帘幕闲，
谢家门户约花关，
画梁幽语燕初还。</p><p>绣阁数行题了壁，
晓屏一枕酒醒山，
却疑身是梦魂间。</p><h4 id=其三-36>其三</h4><p>花渐凋疏不耐风，
画帘垂地晚堂空。
堕階萦藓舞愁红。</p><p>腻粉半沾金靥子，
残香犹暖绣熏笼。
蕙心无处与人同。</p><h4 id=其四-23>其四</h4><p>揽镜无言泪欲流，
凝情半日懒梳头。
一庭疏雨湿春愁。</p><p>杨柳只知伤怨别，
杏花应信损娇羞。
泪沾魂断轸离忧。</p><h4 id=其五-18>其五</h4><p>半踏长裾宛约行，
晚帘疏处见分明。
此时堪恨昧平生。</p><p>早是消魂残烛影，
更愁闻着品弦声。
杳无消息若为情。</p><h4 id=其六-13>其六</h4><p>兰沐初休曲槛前，
暖风迟日洗头天。
湿云新敛未梳蝉。</p><p>翠袂半将遮粉臆，
宝钗长欲坠香肩。
此时模样不禁怜。</p><h4 id=其七-11>其七</h4><p>风递残香出绣帘，
团窠金凤舞襜襜。
落花微雨恨相兼。</p><p>何处去来狂太甚，
空推宿酒睡无厌。
怎教人不别猜嫌。</p><h4 id=其八-7>其八</h4><p>轻打银筝坠燕泥，
断丝高罥画楼西。
花冠闲上午墙啼。</p><p>粉箨半开新竹径，
红苞尽落旧桃蹊。
不堪终日闭深闺。</p><h4 id=其九-3>其九</h4><p>乌帽斜欹倒佩鱼，
静街偷步访仙居。
隔墙应认打门初。</p><p>将见客时微掩敛，
得人怜处且生疏。
低头羞问壁边书。</p><h3 id=河传-4>河传</h3><h4 id=其一-82>其一</h4><p>太平天子，等闲游戏，疏河千里。
柳如丝，偎倚绿波春水，长淮风不起。</p><p>如花殿脚三千女，争云雨，何处留人住？
锦帆风，烟际红，烧空，魂迷大业中。</p><h4 id=其二-82>其二</h4><p>柳拖金缕，着烟笼雾，濛濛落絮。
凤凰舟上楚女，妙舞，雷喧波上鼓。</p><p>龙争虎战分中土，人无主，桃叶江南渡。
襞花笺，艳思牵，成篇，宫娥相与传。</p><h4 id=其三-37>其三</h4><p>花落，烟薄，谢家池阁。
寂寞春深，翠蛾轻敛意沉吟，沾襟，无人知此心。</p><p>玉炉香断霜灰冷，帘铺影，梁燕归红杏。
晚来天，空悄然，孤眠，枕檀云髻偏。</p><h4 id=其四-24>其四</h4><p>风飐，波敛，团荷闪闪，珠倾露点。
木兰舟上，何处吴娃越艳？藕花红照脸。</p><p>大堤狂杀襄阳客，烟波隔，渺渺湖光白。
身已归，心不归。斜晖，远汀㶉𫛶飞。</p><h2 id=卷八五十首>【卷八】　五十首</h2><ul><li>孙少监光宪　四十八首<ul><li>菩萨蛮五首</li><li>河渎神二首</li><li>虞美人二首</li><li>后庭花二首</li><li>生查子三首</li><li>临江仙二首</li><li>酒泉子三首</li><li>清平乐二首</li><li>更漏子二首</li><li>女冠子二首</li><li>风流子三首</li><li>定西番二首</li><li>河满子一首</li><li>玉蝴蝶一首</li><li>八拍蛮一首</li><li>竹枝二首</li><li>思帝乡一首</li><li>上行杯二首</li><li>谒金门一首</li><li>思越人二首</li><li>杨柳枝四首</li><li>望梅花一首</li><li>渔歌子二首</li></ul></li><li>魏太尉承斑　二首<ul><li>菩萨蛮二首</li></ul></li></ul><h3 id=菩萨蛮-孙少监光宪>菩萨蛮 孙少监光宪</h3><h4 id=其一-83>其一</h4><p>月华如水笼香砌，
金镮碎撼门初闭。
寒影堕高檐，
钩垂一面帘。</p><p>碧烟轻袅袅，
红战灯花笑。
即此是高唐，
掩屏秋梦长。</p><h4 id=其二-83>其二</h4><p>花冠频鼓墙头翼，
东方淡白连窗色。
门外早莺声，
背楼残月明。</p><p>薄寒笼醉态，
依旧铅华在。
握手送人归，
半拖金缕衣。</p><h4 id=其三-38>其三</h4><p>小庭花落无人扫，
疏香满地东风老。
春晚信沉沉，
天涯何处寻？</p><p>晓堂屏六扇，
眉共湘山远。
怎奈别离心，
近来尤不禁。</p><h4 id=其四-25>其四</h4><p>青岩碧洞经朝雨，
隔花相唤南溪去。
一只木兰船，
波平远浸天。</p><p>扣舷惊翡翠，
嫩玉抬香臂。
红日欲沉西，
烟中遥解觿。</p><h4 id=其五-19>其五</h4><p>木绵花映丛祠小，
越禽声里春光晓。
铜鼓与蛮歌，
南人祈赛多。</p><p>客帆风正急，
茜袖偎樯立。
极浦几回头，
烟波无限愁。</p><h3 id=河渎神-2>河渎神</h3><h4 id=其一-84>其一</h4><p>汾水碧依依，黄云落叶初飞。
翠华一去不言归，庙门空掩斜晖。</p><p>四壁阴森排古画，依旧琼轮羽驾。
小殿沉沉清夜，银灯飘落香灺。</p><h4 id=其二-84>其二</h4><p>江上草芊芊，春晚湘妃庙前。
一方柳色楚南天，数行征雁联翩。</p><p>独倚朱栏情不极，魂断终朝相忆。
两桨不知消息，远汀时起㶉𫛶。</p><h3 id=虞美人>虞美人</h3><h4 id=其一-85>其一</h4><p>红窗寂寂无人语，暗淡梨花雨。
绣罗纹地粉新描，博山香炷旋抽条，暗魂消。</p><p>天涯一去无消息，终日长相忆。
教人相忆几时休？不堪掁触别愁，泪还流。</p><h4 id=其二-85>其二</h4><p>好风微揭帘旌起，金翼鸾相倚。
翠檐愁听乳禽声，此时春态暗关情，独难平。</p><p>画堂流水空相翳，一穗香摇曳。
教人无处寄相思，落花芳草过前期，没人知。</p><h3 id=后庭花>后庭花</h3><h4 id=其一-86>其一</h4><p>景阳钟动宫莺啭，露凉金殿。
轻飙吹起琼花旋，玉叶如剪。</p><p>晚来高阁上，珠帘卷，见坠香千片。
修蛾慢脸陪雕辇，后庭新宴。</p><h4 id=其二-86>其二</h4><p>石城依旧空江国，故宫春色。
七尺青丝芳草碧，绝世难得。</p><p>玉英凋落尽，更何人识？野棠如织。
只是教人添怨忆，怅望无极。</p><h3 id=生查子-2>生查子</h3><h4 id=其一-87>其一</h4><p>寂寞掩朱门，正是天将暮。
暗淡小庭中，滴滴梧桐雨。</p><p>绣工夫，牵心绪，配尽鸳鸯缕。
待得没人时，偎倚论私语。</p><h4 id=其二-87>其二</h4><p>暖日策花骢，亸鞚垂杨陌。
芳草惹烟青，落絮随风白。</p><p>谁家绣毂动香尘，隐映神仙客？
狂杀玉鞭郎，咫尺音容隔。</p><h4 id=其三-39>其三</h4><p>金井堕高梧，玉殿笼斜月。
永巷寂无人，敛态愁堪绝。</p><p>玉炉寒，香烬灭，还似君恩歇。
翠辇不归来，幽恨将谁说？</p><h3 id=临江仙-4>临江仙</h3><h4 id=其一-88>其一</h4><p>霜拍井梧干叶坠，翠帷雕槛初寒。
薄铅残黛称花冠。
含情无语，延伫倚栏干。</p><p>杳杳征轮何处去？离愁别恨千般。
不堪心绪正多端。
镜奁长掩，无意对孤鸾。</p><h4 id=其二-88>其二</h4><p>暮雨凄凄深院闭，灯前凝坐初更。
玉钗低压鬓云横。
半垂罗幕，相映烛光明。</p><p>终是有心投汉佩，低头但理秦筝。
燕双鸾耦不胜情。
只愁明发，将逐楚云行。</p><h3 id=酒泉子-7>酒泉子</h3><h4 id=其一-89>其一</h4><p>空碛无边，
万里阳关道路。
马萧萧，
人去去，
陇云愁。</p><p>香貂旧制戎衣窄，
胡霜千里白。
绮罗心，
魂梦隔，
上高楼。</p><h4 id=其二-89>其二</h4><p>曲槛小楼，
正是莺花二月。
思无聊，
愁欲绝，
郁离襟。</p><p>展屏空对潇湘水，
眼前千万里。
泪掩红，
眉敛翠，
恨沉沉。</p><h4 id=其三-40>其三</h4><p>敛态窗前，
袅袅雀钗抛颈。
燕成双，
鸾对影，
耦新知。</p><p>玉纤淡拂眉山小，
镜中嗔共照。
翠连娟，
红缥缈，
早妆时。</p><h3 id=清平乐-1>清平乐</h3><h4 id=其一-90>其一</h4><p>愁肠欲断，正是青春半。
连理分枝鸾失伴，又是一场离散。</p><p>掩镜无语眉低，思随芳草萋萋。
凭仗东风吹梦，与郎终日东西。</p><h4 id=其二-90>其二</h4><p>等闲无语，春恨如何去？
终是疏狂留不住，花暗柳浓何处？</p><p>尽日目断魂飞，晚窗斜界残晖。
长恨朱门薄暮，绣鞍骢马空归。</p><h3 id=更漏子-5>更漏子</h3><h4 id=其一-91>其一</h4><p>听寒更，闻远雁，半夜萧娘深院。
扃绣户，下珠帘，满庭喷玉蟾。</p><p>人语静，香闺冷，红幕半垂清影。
云雨态，蕙兰心，此情江海深。</p><h4 id=其二-91>其二</h4><p>今夜期，来日别，相对只堪愁绝。
偎粉面，撚瑶簪，无言泪满襟。</p><p>银箭落，霜华薄，墙外晓鸡咿喔。
听咐嘱，恶情悰，断肠西复东。</p><h3 id=女冠子-4>女冠子</h3><h4 id=其一-92>其一</h4><p>蕙风芝露，坛际残香轻度，蕊珠宫。
苔点分圆碧，桃花践破红。</p><p>品流巫峡外，名籍紫微中。
真侣墉城会，梦魂通。</p><h4 id=其二-92>其二</h4><p>淡花瘦玉，依约神仙妆束，佩琼文。
瑞露通宵贮，幽香尽日焚。</p><p>碧纱笼绛节，黄藕冠浓云。
勿以吹箫伴，不同群。</p><h3 id=风流子>风流子</h3><h4 id=其一-93>其一</h4><p>茅舍槿篱溪曲，鸡犬自南自北。
菰叶长，水葓开，门外春波涨绿。
听织，声促，轧轧鸣梭穿屋。</p><h4 id=其二-93>其二</h4><p>楼倚长衢欲暮，瞥见神仙伴侣。
微傅粉，拢梳头，隐映画帘开处。
无语，无绪，慢曳罗裙归去。</p><h4 id=其三-41>其三</h4><p>金络玉衔嘶马，系向绿杨阴下。
朱户掩，绣帘垂，曲院水流花谢。
欢罢，归也，犹在九衢深夜。</p><h3 id=定西番-1>定西番</h3><h4 id=其一-94>其一</h4><p>鸡禄山前游骑，
边草白，
朔天明，
马蹄轻。</p><p>鹊面弓离短韔，
弯来月欲成。
一只鸣云外，
晓鸿惊。</p><h4 id=其二-94>其二</h4><p>帝子枕前秋夜，
霜幄冷，
月华明，
正三更。</p><p>何处戍楼寒笛，
梦残闻一声？
遥想汉关万里，
泪纵横。</p><h3 id=河满子-2>河满子</h3><p>冠剑不随君去，江河还共恩深。
歌袖半遮眉黛惨，泪珠旋滴衣襟。
惆怅云愁雨怨，断魂何处相寻？</p><h3 id=玉蝴蝶-1>玉蝴蝶</h3><p>春欲尽，景仍长，满园花正黄。
粉翅两悠飏，翩翩过短墙。</p><p>鲜飙暖，牵游伴，飞去立残芳。
无语对萧娘，舞衫沉麝香。</p><h3 id=八拍蛮>八拍蛮</h3><p>孔雀尾拖金线长，怕人飞起入丁香。
越女沙头争拾翠，相呼归去背斜阳。</p><h3 id=竹枝>竹枝</h3><h4 id=其一-95>其一</h4><p>门前春水〈竹枝〉白𬞟花〈女儿〉，岸上无人〈竹枝〉小艇斜〈女儿〉。
商女经过〈竹枝〉江欲暮〈女儿〉，散抛残食〈竹枝〉饲神鸦〈女儿〉。</p><h4 id=其二-95>其二</h4><p>乱绳千结〈竹枝〉绊人深〈女儿〉，越罗万丈〈竹枝〉表长寻〈女儿〉。
杨柳在身〈竹枝〉垂意绪〈女儿〉，藕花落尽〈竹枝〉见莲心〈女儿〉。</p><h3 id=思帝乡-2>思帝乡</h3><p>如何？遣情情更多。
永日水堂帘下，敛羞蛾。
六幅罗裙窣地，微行曳碧波。
看尽满池疏雨，打团荷。</p><h3 id=上行杯-1>上行杯</h3><h4 id=其一-96>其一</h4><p>草草离亭鞍马，从远道此地分襟。
燕宋秦吴千万里，无辞一醉。
野棠开，江草湿。
伫立，沾泣，征骑骎骎。</p><h4 id=其二-96>其二</h4><p>离棹逡巡欲动，临极浦故人相送。
去住心情知不共， 金船满捧。
绮罗愁，丝管咽。
回别，帆影灭，江浪如雪。</p><h3 id=谒金门-2>谒金门</h3><p>留不得，
留得也应无益。
白纻春衫如雪色，
扬州初去日。</p><p>轻别离，甘抛掷，
江上满帆风疾。
却羡彩鸾三十六，
孤鸾还一只。</p><h3 id=思越人-1>思越人</h3><h4 id=其一-97>其一</h4><p>古台平，芳草远，馆娃宫外春深。
翠黛空留千载恨，教人何处相寻？</p><p>绮罗无复当时事，露花点滴香泪。
惆怅遥天横绿水，鸳鸯对对飞起。</p><h4 id=其二-97>其二</h4><p>渚莲枯，宫树老，长洲废苑萧条。
想像玉人空处所，月明独上溪桥。</p><p>经春初败秋风起，红兰绿蕙愁死。
一片风流伤心地，魂销目断西子。</p><h3 id=杨柳枝-3>杨柳枝</h3><h4 id=其一-98>其一</h4><p>阊门风暖落花干，飞遍江城雪不寒。
独有晚来临水驿，闲人多凭赤栏干。</p><h4 id=其二-98>其二</h4><p>有池有榭即濛濛，浸润翻成长养功。
恰似有人长点检，着行排立向春风。</p><h4 id=其三-42>其三</h4><p>根柢虽然傍浊河，无妨终日近笙歌。
骖骖金带谁堪比？还共黄莺不较多。</p><h4 id=其四-26>其四</h4><p>万株枯槁怨亡隋，似吊吴台各自垂。
好是淮阴明月里，酒楼横笛不胜吹。</p><h3 id=望梅花-1>望梅花</h3><p>数枝开与短墙平，
见雪萼红跗相映。
引起谁人边塞情？
帘外欲三更，
吹断离愁月正明。
空听隔江声。</p><h3 id=渔歌子-1>渔歌子</h3><h4 id=其一-99>其一</h4><p>草芊芊，波漾漾。湖边草色连波涨。
沿蓼岸，泊枫汀，天际玉轮初上。</p><p>扣舷歌，联极望，桨声伊轧知何向？
黄鹄叫，白鸥眠，谁似侬家疏旷？</p><h4 id=其二-99>其二</h4><p>泛流萤，明又灭，夜凉水冷东湾阔。
风浩浩，笛寥寥，万顷金波澄澈。</p><p>杜若洲，香郁烈，一声宿雁霜时节。
经霅水，过松江，尽属侬家日月。</p><h3 id=菩萨蛮-魏太尉承斑>菩萨蛮 魏太尉承斑</h3><h4 id=其一-100>其一</h4><p>罗裾薄薄秋波染，
眉间画时山两点。
相见绮筵时，
深情暗共知。</p><p>翠翘云鬓动，
敛态弹金凤。
宴罢入兰房，
邀人解佩珰。</p><h4 id=其二-100>其二</h4><p>罗衣隐约金泥画，
玳筵一曲当秋夜。
声战觑人娇，
云鬟袅翠翘。</p><p>酒醺红玉软，
眉翠秋山远。
绣幌麝烟沉，
谁人知两心？</p><h2 id=卷九四十九首>【卷九】　四十九首</h2><ul><li>魏太尉承斑 十三首<ul><li>满宫花一首</li><li>木兰花一首</li><li>玉楼春二首</li><li>诉衷情五首</li><li>生查子二首</li><li>黄锺乐一首</li><li>渔歌子一首</li></ul></li><li>鹿太保虔扆 六首<ul><li>临江仙二首</li><li>女冠子二首</li><li>思越人一首</li><li>虞美人一首</li></ul></li><li>阎处士选 八首<ul><li>虞美人二首</li><li>临江仙二首</li><li>浣溪沙一首</li><li>八拍蛮二首</li><li>河传一首</li></ul></li><li>尹参卿鹗 六首<ul><li>临江仙二首</li><li>满宫花一首</li><li>杏园芳一首</li><li>醉公子一首</li><li>菩萨蛮一首</li></ul></li><li>毛秘书熙震 十六首<ul><li>浣溪沙七首</li><li>临江仙二首</li><li>更漏子二首</li><li>女冠子二首</li><li>清平乐一首</li><li>南歌子二首</li></ul></li></ul><h3 id=满宫花-魏太尉承斑>满宫花 魏太尉承斑</h3><p>雪霏霏，风凛凛，玉郎何处狂饮？
醉时想得纵风流，罗帐香帷鸳寝。</p><p>春朝秋夜思君甚，愁见绣屏孤枕。
少年何事负初心？泪滴缕金双衽。</p><h3 id=木兰花-1>木兰花</h3><p>小芙蓉，香旖旎，碧玉堂深清似水。
闭宝匣，掩金铺，倚屏拖袖愁如醉。</p><p>迟迟好景烟花媚，曲渚鸳鸯眠锦翅。
凝然愁望静相思，一双笑靥嚬香蕊。</p><h3 id=玉楼春-2>玉楼春</h3><h4 id=其一-101>其一</h4><p>寂寂画堂梁上燕，高卷翠帘横数扇。
一庭春色脑人来，满地落花红几片。
愁倚锦屏低雪面，泪滴绣罗金缕线。
好天凉月尽伤心，为是玉郎长不见。</p><h4 id=其二-101>其二</h4><p>轻敛翠蛾呈皓齿，莺啭一枝花影里。
声声清迥遏行云，寂寂画梁尘暗起。
玉斝满斟情未已，促坐王孙公子醉。
春风筵上贯珠匀，艳色韶颜娇旖旎。</p><h3 id=诉衷情-4>诉衷情</h3><h4 id=其一-102>其一</h4><p>高歌宴罢月初盈，诗情引恨情。
烟露冷，水流轻，思想梦难成。</p><p>罗帐袅香平，恨频生。
思君无计睡还醒，隔层城。</p><h4 id=其二-102>其二</h4><p>春深花簇小楼台，风飘锦绣开。
新睡觉，步香階，山枕印红腮。</p><p>鬓乱坠金钗，语檀偎。
临行执手重重嘱，几千回。</p><h4 id=其三-43>其三</h4><p>银汉云晴玉漏长，蛩声悄画堂。
筠簟冷，碧窗凉，红蜡泪飘香。</p><p>皓月泻寒光，割人肠。
那堪独自步池塘，对鸳鸯？</p><h4 id=其四-27>其四</h4><p>金风轻透碧窗纱，银釭焰影斜。
倚枕卧，恨何赊！山掩小屏霞。</p><p>云雨别吴娃，想容华。
梦成几度绕天涯，到君家。</p><h4 id=其五-20>其五</h4><p>春情满眼脸红绡，娇妒索人饶。
星靥小，玉珰摇，几共醉春朝。</p><p>别后忆纤腰，梦魂劳。
如今风叶又萧萧，恨迢迢。</p><h3 id=生查子-3>生查子</h3><h4 id=其一-103>其一</h4><p>烟雨晚晴天，零落花无语。
难话此时心，梁燕双来去。
琴韵对薰风，有恨和情抚。
肠断断弦频，泪滴黄金缕。</p><h4 id=其二-103>其二</h4><p>寂寞画堂空，深夜垂罗幕。
灯暗锦屏欹，月冷珠帘薄。
愁恨梦难成，何处贪欢乐？
看看又春来，还是长萧索。</p><h3 id=黄钟乐>黄钟乐</h3><p>池塘烟暖草萋萋。
惆怅闲宵，
含恨愁坐，
思堪迷。
遥想玉人情事远，
音容浑似隔桃溪。</p><p>偏记同欢秋月低。
帘外论心，
花畔和醉，
暗相携。
何事春来君不见？
梦魂长在锦江西。</p><h3 id=渔歌子-2>渔歌子</h3><p>柳如眉，云似发，蛟绡雾縠龙香雪。
梦魂惊，钟漏歇，窗外晓莺残月。</p><p>几多情，无处说，落花飞絮清明节。
少年郎，容易别，一去音书断绝。</p><h3 id=临江仙-鹿太保虔扆>临江仙 鹿太保虔扆</h3><h4 id=其一-104>其一</h4><p>金锁重门荒苑静，绮窗愁对秋空。
翠华一去寂无踪。
玉楼歌吹，声断已随风。</p><p>烟月不知人事改，夜阑还照深宫。
藕花相向野塘中。
暗伤亡国，清露泣香红。</p><h4 id=其二-104>其二</h4><p>无赖晓莺惊梦断，起来残醉初醒。
映窗丝柳袅烟青。
翠帘慵卷，约砌杏花零。</p><p>一自玉郎游冶去，莲凋月惨仪形。
暮天微雨洒闲庭。
手挼裙带，无语倚云屏。</p><h3 id=女冠子-5>女冠子</h3><h4 id=其一-105>其一</h4><p>凤楼琪树，惆怅刘郎一去，正春深。
洞里愁空结，人间信莫寻。</p><p>竹疏斋殿迥，松密醮坛阴。
倚云低首望，可知心。</p><h4 id=其二-105>其二</h4><p>步虚坛上，绛节霓旌相向，引真仙。
玉佩摇蟾影，金炉袅麝烟。</p><p>露浓霜简湿，风紧羽衣偏。
欲留难得住，却归天。</p><h3 id=思越人-2>思越人</h3><p>翠屏欹，银烛背，漏残清夜迢迢。
双带绣窠盘锦荐，泪侵花暗香销。
珊瑚枕腻鸦鬟乱，玉纤慵整云散。
苦是适来新梦见，离肠争不千断。</p><h3 id=虞美人-1>虞美人</h3><p>卷荷香淡浮烟渚，绿嫩擎新雨。
琐窗疏透晓风清，象床珍簟冷光轻，水纹平。</p><p>九疑黛色屏斜掩，枕上眉心敛。
不堪相望病将成，钿昏檀粉泪纵横，不胜情。</p><h3 id=虞美人-阎处士选>虞美人 阎处士选</h3><h4 id=其一-106>其一</h4><p>粉融红腻莲房绽，脸动双波慢。
小鱼衔玉鬓钗横，石榴裙染象纱轻，转娉婷。</p><p>偷期锦浪荷深处，一梦云兼雨。
臂留檀印齿痕香，深秋不寐漏初长，尽思量。</p><h4 id=其二-106>其二</h4><p>楚腰蛴领团香玉，鬓叠深深绿。
月蛾星眼笑微嚬，柳妖桃艳不胜春，晚妆匀。</p><p>水纹簟映青纱帐，雾罩秋波上。
一枝娇卧醉芙蓉，良宵不得与君同，恨忡忡。</p><h3 id=临江仙-5>临江仙</h3><h4 id=其一-107>其一</h4><p>雨停荷芰逗浓香，岸边蝉噪垂杨。
物华空有旧池塘。
不逢仙子，何处梦襄王？</p><p>珍簟对欹鸳枕冷，此来尘暗凄凉。
欲凭危槛恨偏长。
藕花珠缀，犹似汗凝妆。</p><h4 id=其二-107>其二</h4><p>十二高峰天外寒，竹梢轻拂仙坛。
宝衣行雨在云端。
画帘深殿，香雾冷风残。</p><p>欲问楚王何处去？翠屏犹掩金鸾。
猿啼明月照空滩。
孤舟行客，惊梦亦艰难。</p><h3 id=浣溪沙-1>浣溪沙</h3><p>寂寞流苏冷绣茵，
倚屏山枕惹香尘。
小庭花露泣浓春。</p><p>刘阮信非仙洞客，
嫦娥终是月中人。
此生无路访东邻。</p><h3 id=八拍蛮-1>八拍蛮</h3><h4 id=其一-108>其一</h4><p>云锁嫩黄烟柳细，风吹红蒂雪梅残。
光景不胜闺阁恨，行行坐坐黛眉攒。</p><h4 id=其二-108>其二</h4><p>愁锁黛眉烟易惨，泪飘红脸粉难匀。
憔悴不知缘底事，遇人推道不宜春。</p><h3 id=河传-5>河传</h3><p>秋雨，秋雨，无昼无夜，滴滴霏霏。
暗灯凉簟怨分离，妖姬，不胜悲。</p><p>西风稍急喧窗竹，停又续。腻脸悬双玉。
几回邀约雁来时，违期，雁归人不归。</p><h3 id=临江仙-尹参卿鹗>临江仙 尹参卿鹗</h3><h4 id=其一-109>其一</h4><p>一番荷芰生池沼，槛前风送馨香。
昔年于此伴萧娘。
相偎伫立，牵惹叙衷肠。</p><p>时逞笑容无限态，还如菡萏争芳。
别来虚遣思悠飏。
慵窥往事，金锁小兰房。</p><h4 id=其二-109>其二</h4><p>深秋寒夜银河静，月明深院中庭。
西窗幽梦等闲成。
逡巡觉后，特地恨难平。</p><p>红烛半条残焰短，依稀暗背银屏。
枕前何事最伤情？
梧桐叶上，点点露珠零。</p><h3 id=满宫花-1>满宫花</h3><p>月沉沉，人悄悄，一炷后庭香袅。
风流帝子不归来，满地禁花慵扫。</p><p>离恨多，相见少，何处醉迷三岛？
漏清宫树子规啼，愁锁碧窗春晓。</p><h3 id=杏园芳>杏园芳</h3><p>严妆嫩脸花明，教人见了关情。
含羞举步越罗轻，称娉婷。</p><p>终朝咫尺窥香阁，迢遥似隔层城。
何时休遣梦相萦，入云屏 ？</p><h3 id=醉公子-2>醉公子</h3><p>暮烟笼藓砌，戟门犹未闭。
尽日醉寻春，归来月满身。</p><p>离鞍偎绣袂，坠巾花乱缀。
何处恼佳人？檀痕衣上新。</p><h3 id=菩萨蛮-3>菩萨蛮</h3><p>陇云暗合秋天白，
俯窗独坐窥烟陌。
楼际角重吹，
黄昏方醉归。</p><p>荒唐难共语，
明日还应去。
上马出门时，
金鞭莫与伊。</p><h3 id=浣溪沙-毛秘书熙震>浣溪沙 毛秘书熙震</h3><h4 id=其一-110>其一</h4><p>春暮黄莺下砌前，
水晶帘影露珠悬。
绮霞低映晚晴天。</p><p>弱柳万条垂翠带，
残红满地碎香钿。
蕙风飘荡散轻烟。</p><h4 id=其二-110>其二</h4><p>花榭香红烟景迷，
满庭芳草绿萋萋。
金铺闲掩绣帘低。</p><p>紫燕一双娇语碎，
翠屏十二晚峰齐。
梦魂消散醉空闺。</p><h4 id=其三-44>其三</h4><p>晚起红房醉欲消，
绿鬟云散袅金翘。
雪香花语不胜娇。</p><p>好是向人柔弱处，
玉纤时急绣裙腰。
春心牵惹转无聊。</p><h4 id=其四-28>其四</h4><p>一只横钗坠髻丛，
静眠珍簟起来慵。
绣罗红嫩抹酥胸。</p><p>羞敛细蛾魂暗断，
困迷无语思犹浓。
小屏香霭碧山重。</p><h4 id=其五-21>其五</h4><p>云薄罗裙绶带长，
满身新裛瑞龙香。
翠钿斜映艳梅妆。</p><p>佯不觑人空婉约，
笑和娇语太猖狂。
忍教牵恨暗形相。</p><h4 id=其六-14>其六</h4><p>碧玉冠轻袅燕钗，
捧心无语步香階。
缓移弓底绣罗鞋。</p><p>暗想欢娱何计好？
岂堪期约有时乖？
日高深院正忘怀。</p><h4 id=其七-12>其七</h4><p>半醉凝情卧绣茵，
睡容无力卸罗裙。
玉笼鹦鹉厌听闻。</p><p>慵整落钗金翡翠，
象梳欹鬓月生云。
锦屏绡幌麝烟熏。</p><h3 id=临江仙-6>临江仙</h3><h4 id=其一-111>其一</h4><p>南齐天子宠婵娟，六宫罗绮三千。
潘妃娇艳独芳妍。
椒房兰洞，云雨降神仙。</p><p>纵态迷欢心不足，风流可惜当年。
纤腰婉约步金莲。
妖君倾国，犹自至今传。</p><h4 id=其二-111>其二</h4><p>幽闺欲曙闻莺啭，红窗月影微明。
好风频谢落花声。
隔帷残烛，犹照锦屏筝。</p><p>绣被锦茵眠玉暖，炷香斜袅轻烟。
淡蛾羞敛不胜情。
暗思闲梦，何处逐云行？</p><h3 id=更漏子-6>更漏子</h3><h4 id=其一-112>其一</h4><p>秋色清，河影淡，深户烛寒光暗。
绡幌碧，锦衾红，博山香炷融。</p><p>更漏咽，蛩鸣切，满院霜华如雪。
新月上，薄云收，映帘悬玉钩。</p><h4 id=其二-112>其二</h4><p>烟月寒，秋夜静，漏转金壶初永。
罗幕下，绣屏空，灯花结碎红。</p><p>人悄悄，愁无了，思梦不成难晓。
长忆得，与郎期，窃香私语时。</p><h3 id=女冠子-6>女冠子</h3><h4 id=其一-113>其一</h4><p>碧桃红杏，迟日媚笼光影，彩霞深。
香暖熏莺语，风清引鹤音。</p><p>翠鬟冠玉叶，霓袖捧瑶琴。
应共吹箫侣，暗相寻。</p><h4 id=其二-113>其二</h4><p>修蛾慢脸，不语檀心一点，小山妆。
蝉鬓低含绿，罗衣淡拂黄。</p><p>闷来深院里，闲步落花傍。
纤手轻轻整，玉炉香。</p><h3 id=清平乐-2>清平乐</h3><p>春光欲暮，寂寞闲庭户。
粉蝶双双穿槛舞，帘卷晚天疏雨。</p><p>含愁独倚闺帷，玉炉烟断香微。
正是消魂时节，东风满树花飞。</p><h3 id=南歌子-2>南歌子</h3><h4 id=其一-114>其一</h4><p>远山愁黛碧，横波慢脸明。
腻香红玉茜罗轻。
深院晚堂人静，理银筝。</p><p>鬓动行云影，裙遮点屐声。
娇羞爱问曲中名。
杨柳杏花时节，几多情。</p><h4 id=其二-114>其二</h4><p>惹恨还添恨，牵肠即断肠。
凝情不语一枝芳。
独映画帘闲立，绣衣香。</p><p>暗想为云女，应怜傅粉郎。
晚来轻步出闺房。
髻慢钗横无力，纵猖狂。</p><h2 id=卷十-五十首>【卷十】 五十首</h2><ul><li>毛秘书熙震　十三首<ul><li>河满子二首</li><li>小重山一首</li><li>定西番一首</li><li>木兰花一首</li><li>后庭花三首</li><li>酒泉子二首</li><li>菩萨蛮三首</li></ul></li><li>李秀才洵　三十七首<ul><li>浣溪沙四首</li><li>渔歌子四首</li><li>巫山一段云二首</li><li>临江仙二首</li><li>南乡子十首</li><li>女冠子二首</li><li>酒泉子四首</li><li>望远行二首</li><li>菩萨蛮三首</li><li>西溪子一首</li><li>虞美人一首</li><li>河传二首</li></ul></li></ul><h3 id=河满子-毛秘书熙震>河满子 毛秘书熙震</h3><h4 id=其一-115>其一</h4><p>寂寞芳菲暗度，岁华如箭堪惊。
缅想旧欢多少事，转添春思难平。
曲槛丝垂金柳，小窗弦断银筝。</p><p>深院空闻燕语，满园闲落花轻。
一片相思休不得，忍教长日愁生。
谁见夕阳孤梦？觉来无限伤情。</p><h4 id=其二-115>其二</h4><p>无语残妆淡薄，含羞亸袂轻盈。
几度香闺眠过晓，绮窗疏日微明。
云母帐中偷惜，水晶枕上初惊。</p><p>笑靥嫩疑花坼，愁眉翠敛山横。
相望只教添怅恨，整鬟时见纤琼。
独倚朱扉闲立，谁知别有深情？</p><h3 id=小重山-2>小重山</h3><p>梁燕双飞画阁前，寂寥多少恨，懒孤眠。
晓来闲处想君怜。红罗帐，金鸭冷沉烟。
谁信损婵娟？倚屏啼玉箸，湿香钿。
四肢无力上秋千。群花谢，愁对艳阳天。</p><h3 id=定西番-2>定西番</h3><p>苍翠浓阴满院，
莺对语，
蝶交飞，
戏蔷薇。</p><p>斜日倚栏风好，
馀香出绣衣。
未得玉郎消息，
几时归。</p><h3 id=木兰花-2>木兰花</h3><p>掩朱扉，钩翠箔，满院莺声春寂寞。
匀粉泪，恨檀郎，一去不归花又落。</p><p>对斜晖，临小阁，前事岂堪重想着？
金带冷，画屏幽，宝帐慵熏兰麝薄。</p><h3 id=后庭花-1>后庭花</h3><h4 id=其一-116>其一</h4><p>莺啼燕语芳菲节，瑞庭花发。
昔时欢宴歌声揭，管弦清越。
自从陵谷追游歇，画梁尘黦。
伤心一片如圭月，闲锁宫阙。</p><h4 id=其二-116>其二</h4><p>轻盈舞妓含芳艳，竞妆新脸。
步摇珠翠修蛾敛，腻鬟云染。
歌声慢发开檀点，绣衫斜掩。
时将纤手匀红脸，笑拈金靥。</p><h4 id=其三-45>其三</h4><p>越罗小袖新香蒨，薄笼金钏。
倚栏无语摇轻扇，半遮匀面。
春残日暖莺娇懒，满庭花片。
怎不教人长相见，画堂深院？</p><h3 id=酒泉子-8>酒泉子</h3><h4 id=其一-117>其一</h4><p>闲卧绣帷，慵想万般情宠。
锦檀偏，翘股重。
翠云欹，暮天屏上春山碧，映香烟雾隔。
蕙兰心，魂梦役，敛蛾眉。</p><h4 id=其二-117>其二</h4><p>钿匣舞鸾，隐映艳红修碧。
月梳斜，云鬓腻。
粉香寒，晓花微敛轻呵展，袅钗金燕软。
日初升，帘半卷，对妆残。</p><h3 id=菩萨蛮-4>菩萨蛮</h3><h4 id=其一-118>其一</h4><p>梨花满院飘香雪，
高楼夜静风筝咽。
斜月照帘帷，
忆君和梦稀。</p><p>小窗灯影背，
燕语惊愁态。
屏掩断香飞，
行云山外归。</p><h4 id=其二-118>其二</h4><p>绣帘高轴临塘看，
雨翻荷芰真珠散。
残暑晚初凉，
轻风渡水香。</p><p>无聊悲往事，
怎奈牵情思。
光景暗相催，
等闲秋又来。</p><h4 id=其三-46>其三</h4><p>天含残碧融春色，
五陵薄幸无消息。
尽日掩朱门，
离愁暗断魂。</p><p>莺啼芳树暖，
燕拂回塘满。
寂寞对屏山，
相思醉梦间。</p><h3 id=浣溪沙-李秀才洵>浣溪沙 李秀才洵</h3><h4 id=其一-119>其一</h4><p>入夏偏宜淡薄妆，
越罗衣褪郁金黄。
翠钿檀注助容光。</p><p>相见无言还有恨，
几回拚却又思量。
月窗香径梦悠飏。</p><h4 id=其二-119>其二</h4><p>晚出闲庭看海棠，
风流学得内家妆。
小钗横戴一枝芳。</p><p>镂玉梳斜云鬓腻，
缕金衣透雪肌香，
暗思何事立残阳。</p><h4 id=其三-47>其三</h4><p>访旧伤离欲断魂，
无因重见玉楼人。
六街微雨镂香尘。</p><p>早为不逢巫峡梦，
那堪虚度锦江春？
遇花倾酒莫辞频。</p><h4 id=其四-29>其四</h4><p>红藕花香到槛频，
可堪闲忆似花人。
旧欢如梦绝音尘。</p><p>翠叠画屏山隐隐，
冷铺纹簟水潾潾。
断魂何处一蝉新 ？</p><h3 id=渔歌子-3>渔歌子</h3><h4 id=其一-120>其一</h4><p>楚山青，湘水绿，春风淡荡看不足。
草芊芊，花簇簇，渔艇棹歌相续。</p><p>信浮沉，无管束，钓回乘月归湾曲。
酒盈樽，云满屋，不见人间荣辱。</p><h4 id=其二-120>其二</h4><p>荻花秋，潇湘夜，橘洲佳景如屏画。
碧烟中，明月下，小艇垂纶初罢。</p><p>水为乡，篷作舍，鱼羹稻饭常餐也。
酒盈杯，书满架，名利不将心挂。</p><h4 id=其三-48>其三</h4><p>柳垂丝，花满树，莺啼楚岸春山暮。
棹轻舟，出深浦，缓唱渔歌归去。</p><p>罢垂纶，还酌醑，孤村遥指云遮处。
下长汀，临浅渡，惊起一行沙鹭。</p><h4 id=其四-30>其四</h4><p>九疑山，三湘水，芦花时节秋风起。
水云间，山月里，棹月穿云游戏。</p><p>鼓清琴，倾绿蚁，扁舟自得逍遥志。
任东西，无定止，不议人间醒醉。</p><h3 id=巫山一段云-1>巫山一段云</h3><h4 id=其一-121>其一</h4><p>有客经巫峡，停桡向水湄。
楚王曾此梦瑶姬，一梦杳无期。</p><p>尘暗珠帘卷，香消翠幄垂。
西风回首不胜悲，暮雨洒空祠。</p><h4 id=其二-121>其二</h4><p>古庙依青嶂，行宫枕碧流。
水声山色锁妆楼，往事思悠悠。</p><p>云雨朝还暮，烟花春复秋。
啼猿何必近孤舟？行客自多愁。</p><h3 id=临江仙-7>临江仙</h3><h4 id=其一-122>其一</h4><p>帘卷池心小阁虚，暂凉闲步徐徐。
芰荷经雨半凋疏。
拂堤垂柳，蝉噪夕阳馀。</p><p>不语低鬟幽思远，玉钗斜坠双鱼。
几回偷看寄来书。
离情别恨，相隔欲何如？</p><h4 id=其二-122>其二</h4><p>莺报帘前暖日红，玉炉残麝犹浓。
起来闺思尚疏佣。
别愁春梦，谁解此情悰？</p><p>强整娇姿临宝镜，小池一朵芙蓉。
旧欢无处再寻踪。
更堪回顾，屏画九疑峰。</p><h3 id=南乡子>南乡子</h3><h4 id=其一-123>其一</h4><p>烟漠漠，雨凄凄。
岸花零落鹧鸪啼。</p><p>远客扁舟临野渡。
思乡处，潮退水平春色暮。</p><h4 id=其二-123>其二</h4><p>兰棹举，水纹开。
竞携藤笼采莲来。</p><p>回塘深处遥相见。
邀同宴，绿酒一卮红上面。</p><h4 id=其三-49>其三</h4><p>归路近，扣舷歌。
采真珠处水风多。</p><p>曲岸小桥山月过。
烟深锁，豆蔻花垂千万朵。</p><h4 id=其四-31>其四</h4><p>乘彩舫，过莲塘。
棹歌惊起睡鸳鸯。</p><p>游女带香偎伴笑。
争窈窕，竞折团荷遮晚照。</p><h4 id=其五-22>其五</h4><p>倾绿蚁，泛红螺。
闲邀女伴簇笙歌。</p><p>避暑信船轻浪里。
闲游戏，夹岸荔枝红蘸水。</p><h4 id=其六-15>其六</h4><p>云带雨，浪迎风。
钓翁回棹碧湾中。</p><p>春酒香熟鲈鱼美。
谁同醉？缆却扁舟篷底睡。</p><h4 id=其七-13>其七</h4><p>沙月静，水烟轻。
芰荷香里夜船行。</p><p>绿鬟红脸谁家女？
遥相顾，缓唱棹歌极浦去。</p><h4 id=其八-8>其八</h4><p>渔市散，渡船稀。
越南云树望中微。</p><p>行客待潮天欲暮。
送春浦，愁听猩猩啼瘴雨。</p><h4 id=其九-4>其九</h4><p>拢云髻，背犀梳。
焦红衫映绿罗裾。</p><p>越王台下春风暖。
花盈岸，游赏每邀邻女伴。</p><h4 id=其十-2>其十</h4><p>相见处，晚晴天。
刺桐花下越台前。</p><p>暗里回眸深属意。
遗双翠，骑象背人先过水。</p><h3 id=女冠子-7>女冠子</h3><h4 id=其一-124>其一</h4><p>星高月午，丹桂青松深处，醮坛开。
金磬敲清露，珠幢立翠苔。</p><p>步虚声缥缈，想像思徘徊。
晓天归路去，指蓬莱。</p><h4 id=其二-124>其二</h4><p>春山夜静，愁闻洞天疏磬，玉堂虚。
细雾垂珠佩，轻烟曳翠裾。</p><p>对花情脉脉，望月步徐徐。
刘阮今何处，绝来书？</p><h3 id=酒泉子-9>酒泉子</h3><h4 id=其一-125>其一</h4><p>寂寞青楼，
风触绣帘珠碎撼。
月蒙胧，
花暗淡，
锁春愁。</p><p>寻思往事依稀梦，
泪脸露桃红色重。
鬓欹蝉，
钗坠凤，
思悠悠。</p><h4 id=其二-125>其二</h4><p>雨渍花零，
红散香凋池两岸。
别情遥，
春歌断，
掩银屏。</p><p>孤帆早晚离三楚，
闲理钿筝愁几许。
曲中情，
弦上语，
不堪听。</p><h4 id=其三-50>其三</h4><p>秋雨联绵，
声散败荷丛里。
那堪深夜枕前听，
酒初醒。</p><p>牵愁惹思更无停，
烛暗香凝天欲曙。
细和烟，
冷和雨，
透帘旌。</p><h4 id=其四-32>其四</h4><p>秋月婵娟，
皎洁碧纱窗外。
照花穿竹冷沉沉，
印池心。</p><p>凝露滴，
砌蛩吟。
惊觉谢娘残梦，
夜深斜傍枕前来，
影徘徊。</p><h3 id=望远行-1>望远行</h3><h4 id=其一-126>其一</h4><p>春日迟迟思寂寥，
行客关山路遥。
琼窗时听语莺娇，
柳丝牵恨一条条。</p><p>休晕绣，罢吹箫，
貌逐残花暗凋。
同心犹结旧裙腰，
忍辜风月度良宵。</p><h4 id=其二-126>其二</h4><p>露滴幽庭落叶时，
愁聚萧娘柳眉。
玉郎一去负佳期，
水云迢递雁书迟。</p><p>屏半掩，枕斜欹，
蜡泪无言对垂。
吟蛩断续漏频移，
入窗明月鉴空帷。</p><h3 id=菩萨蛮-5>菩萨蛮</h3><h4 id=其一-127>其一</h4><p>回塘风起波纹细，
刺桐花里门斜闭。
残日照平芜，
双双飞鹧鸪。</p><p>征帆何处客？
相见还相隔。
不语欲魂消，
望中烟水遥。</p><h4 id=其二-127>其二</h4><p>等闲将度三春景，
帘垂碧砌参差影。
曲槛日初斜，
杜鹃啼落花。</p><p>恨君容易处，
又话潇湘去。
凝思倚屏山，
泪流红脸斑。</p><h4 id=其三-51>其三</h4><p>隔帘微雨双飞燕，
砌花零落红深浅。
捻得宝筝调，
心随征棹遥。</p><p>楚天云外路，
动便经年去。
香断画屏深，
旧欢何处寻？</p><h3 id=西溪子-2>西溪子</h3><p>金缕翠钿浮动，
妆罢小窗圆梦。
日高时，
春已老，
人来到，
满地落花慵扫。
无语倚屏风，
泣残红。</p><h3 id=虞美人-2>虞美人</h3><p>金笼莺报天将曙，惊起分飞处。
夜来潜与玉郎期，多情不觉酒醒迟，失归期。</p><p>映花避月遥相送，腻髻偏垂凤。
却回娇步入香闺，倚屏无语撚云篦，翠眉低。</p><h3 id=河传-6>河传</h3><h4 id=其一-128>其一</h4><p>去去，
何处？
迢迢巴楚，
山水相连。
朝云暮雨。
依旧十二峰前，
猿声到客船。</p><p>愁肠岂异丁香结，
因离别，
故国音书绝。
想佳人花下，
对明月春风，
恨应同。</p><h4 id=其二-128>其二</h4><p>春暮，
微雨，
送君南浦，
愁敛双蛾。
落花深处，
啼鸟似逐离歌，
粉檀珠泪和。</p><p>临流更把同心结，
情哽咽，
后会何时节？
不堪回首，
相望已隔汀洲，
橹声幽。</p><h2 id=跋>跋</h2><p>《花间集》皆唐末五代时人作，方斯时，天下岌岌，生民救死不暇，士大夫乃流宕如此，可叹也哉！或者出于无聊故邪？笠泽翁书。</p><p>唐自大中后，诗家日趣浅薄，其间杰出者亦不复有前辈闳妙浑厚之作，久而自厌，然梏于俗尚不能拔出。会有倚声作词者，本欲酒间易晓，颇摆落故态，适与六朝跌宕意气差近，此集所载是也。故厯唐季五代，诗愈卑而倚声者辄简古可爱。盖天宝以后诗人，常恨文不迨大中，以后诗衰而倚声作，使诸人以其所长格力施于所短，则后世孰得而议。笔墨驰骋，则一能此不能彼，未易以理推也。开禧元年十二月乙夘务观东篱书。</p><p>据陈氏云《花间集》十巻，自温飞卿而下十八人，凡五百首，今逸其二，已不可考。近来坊刻往往缪其姓氏，续其巻帙，大非赵宏基氏本来面目。馀家藏宋刻，前有欧阳烱序，后有陆放翁二跋，真完璧也。隐湖毛晋识。</p><p>近来填词家辄效颦栁屯田，作闺帏秽媟之语，无论笔墨劝淫，应隓犂舌地狱于纸竹屋间，令人掩鼻而过，不慙惶无地邪？若彼白眼骂坐，臧否人物，自诧辛稼轩后身者，譬如靁大起舞，纵使极工，要非本色。张宛丘云：幽索如屈宋，悲壮如苏李。始可与言词也已矣。亟梓斯集以为倚声填词之祖，但李翰林菩萨鬘、忆秦娥及南唐二主、冯延已诸篇，俱未入选，不无遗珠之憾云。晋又识。</p><h2 id=附录一词家小传>附录一：词家小传</h2><ul><li><p>温庭筠</p><p>温庭筠(812-870)，本名歧，字飞卿，太原祁（今山西祁县）人。相貌奇丑，人称“温锺馗”。初至京师，人士翕然推重，与当世诗人李商隐齐名，号“温李”。然生性傲岸，恃才诡激，好讥诃权贵，取憎于时，尤为宰相令狐绹所不容，由是累年不第。宣宗大中十三年(859)始授随县尉，终仕国子助教。事迹见《旧唐书》卷一九○下、《新唐书》卷九一《温大雅传》附、《唐诗纪事》卷五四、《唐才子传校笺》卷八、夏承焘《唐宋词人年谱‧温飞卿系年》。</p></li><li><p>皇甫松</p><p>皇甫松（生卒年不详），松一作嵩，字子奇，自号檀栾子，睦州新安（今浙江淳安）人。父湜，唐著名古文家，官至工部郎中。松为牛僧孺表甥，工诗词，亦擅文，然久试进士不第，终生未仕。光化三年十二月(901年初)，韦庄奏请追赐温庭筠、皇甫松等人进士及第，故《花间集》称为“皇甫先辈”，盖唐人呼进士为先辈。事迹见《唐摭言》卷一○、《唐诗纪事》卷五三。</p></li><li><p>韦庄</p><p>韦庄(836-910)，字端己，长安杜陵（今陕西西安市东南）人。韦应物四世孙。广明元年(880)，应举长安，值黄巢入破京师，庄目睹战乱，遂于中和三年(883)，在洛阳作《秦妇吟》诗，时人因号曰“《秦妇吟》秀才”。后游江南诸地，昭宗景福二年(893)，入京应试，次年登进士第，为校书郎。乾宁四年(897)，李询辟为判官，奉使入蜀。光化三年(900)，擢左补阙。十二月，奏请追赐李贺、皇甫松、陆蒙龟等进士及第。天复元年(910)，入蜀依王建，为掌书记。及朱全忠篡唐自立，乃劝王建称帝，定开国制度，为吏部侍郎兼平章事。蜀高祖武成三年(910)八月，卒于成都，谥文靖。事迹见《蜀梼杌》卷上、《唐诗纪事》卷六八、《唐才子传校笺》卷一○、《十国春秋》卷四○本传，另参夏承焘《唐宋词人年谱‧韦端己年谱》。</p></li><li><p>薛昭蕴</p><p>薛昭蕴（生卒年不详），字里无考，《花间集》称为“薛侍郎”。新旧《唐书》有《薛昭纬传》，称其乾宁中为礼部侍郎，《北梦琐言》卷四又谓昭纬爱唱《浣溪沙》词。王国维《庚辛之间读书记‧跋覆宋本〈花间集〉》据之疑为薛昭纬。其说云：“今此集载昭蕴词十九首，其八首为《浣溪沙》；又称为薛侍郎，恐与昭纬为一人。纬、蕴二字俱从系，必有一误也。”俞平伯疑其非是，谓“史载昭纬卒于唐末，而《花间集》列昭蕴于韦庄、牛峤间，当为前蜀时人。”（《唐宋词选释》上卷）陈尚君《花间词人事辑》承王说以为“当即薛昭纬”，并“另举数据，以成其说”。然终无确乎不拔之证。</p></li><li><p>牛峤</p><p>牛峤（生卒年不详），《旧唐书》作蟜，恐误。字松卿，一字延峰。其先安定鹑觚（今甘肃灵台）人，后徙狄道（今甘肃临洮）。牛僧孺之孙，牛丛之子。乾符五年(878)，登进士第。历官拾遗、补阙、尚书郎。大顺二年(891)，王建镇蜀后，辟为判官。及前蜀开国，拜给事中，卒。事迹见《唐诗纪事》卷七一、《郡斋读书志》卷一八、《唐才子传校笺》卷九、《十国春秋》卷四四本传。</p></li><li><p>张泌</p><p>张泌（生卒年不详），字里无考，《花间集》列诸牛峤、毛文锡之间，称“张舍人”。南唐时别有张泌（一作“佖”）者，初官句容尉，后主征为监察御史，官内史舍人，后随后主归宋，及见后主之卒。前人多以为《花间》词作者。近人胡适疑之，谓“此说殊多谬误。《花间集》结集于九四○年，其时南唐建国不及四年。后主嗣位在九六一年，相距二十馀年，而《花间集》里已称张舍人泌了。”并谓“《花间集》称人官爵皆是结集时的官爵，故和凝只称‘学士’，而不称‘相’。”（《胡适选注的〈词选〉》）俞平伯亦谓南唐时之张泌，“及见李煜之死，则已在九七八年之后，距《花间集》成书迟约四十年。且《花间集》不收南唐词，自非一人也。”（《唐宋词选释》）陈尚君撰《花间词人事辑》疑与唐末词人张曙为同一人，皆无碻证，录以备考。</p></li><li><p>毛文锡</p><p>毛文锡（生卒年不详），字平圭，高阳（今属河北）人，唐太仆卿毛龟范子。文锡通音律，能诗工词，时名颇重。年十四，登进士第。唐亡，仕前蜀，任中书舍人、翰林学士，与贯休时有唱和。旋迁翰林学士承旨。永平四年(914)八月，迁礼部尚书，判枢密院事。通正元年(916)八月，兼文思殿大学士。拜司徒。天汉元年(917)八月，贬茂州司马。或云前蜀亡后，随王衍入洛而卒。一说未几复事孟氏，与欧阳炯等五人以小词为后蜀主所赏。事迹据《十国春秋》本传，另参陈尚君《花间词人事辑》。</p></li><li><p>牛希济</p><p>牛希济(872?-?)，狄道（今甘肃临洮）人，峤之兄子。遭遇世乱，流寓入蜀，依季父峤。仕前蜀为起居郎，累官翰林学士、御史中丞。前蜀亡，随后主入洛。天成初，后唐明宗命作《蜀主降臣唐诗》，但述数尽，不谤君亲，为明宗所称赏，拜雍州节度副使。其后事迹无考。事迹据《鉴诫录》卷七、《太平广记》卷一五八、《新编分门古今类事》卷七、《十国春秋》卷四四本传。</p></li><li><p>欧阳炯</p><p>临阳炯(896-971)，益州华阳（今四川双流）人。少事前蜀王衍为中书舍人。前蜀亡，随王衍至洛阳。补秦州从事。孟知祥镇蜀，炯复回成都。知祥称帝，任中事舍人。后主孟昶广政三年(940)四月，官武德军节度判官，为赵崇祚编《花间集》作叙。十二年(949)拜翰林学士。次年，知贡举，判太常寺。后迁礼部侍郎，领陵州刺史，转吏部侍郎，加承旨。二十四年(961)五月，拜门下侍郎兼户部尚书、平章事、监修国史。 宋乾德三年(965)元月，后蜀亡，炯随昶至汴京。六月宋除炯为右散骑常侍，俄充翰林学士，转左散骑常侍。后分司西京。开宝四年(971)卒。年七十六。《宋史》卷四七九、《十国春秋》卷五六有传。</p></li><li><p>和凝</p><p>和凝(898-955)，字成绩，郓州须昌（今山东东平）人。梁乾化四年(914)举明经。贞明二年(916)登进士第 。后为宣义军节度使贺瓖从事，历郓、邓、洋三府从事。后唐明宗天成三年(928)拜殿中侍御史。历礼、刑二部员外郎，改主客员外郎、知制诰，寻充翰林学士，迁主客郎中。长兴四年(933)，知贡举，所取多才名之士，时议以为得人。后历中书舍人、工部侍郎，皆充学士。后晋天福二年(937)，改礼部侍郎，拜端明殿学士，兼判度支，改户部侍郎，复为翰林学士承旨。五年，为中书侍郎平章事，后加右仆射。开运二年(945)为左仆射。后汉天福十二年(947)除太子太保，封鲁国公。后周广顺元年(951)，为太子太傅。显德二年(955)七月卒。年五十八,诏赠侍中。事迹见《北梦琐言》卷六、《旧五代史》卷一二七、《新五代史》卷五五本传。</p></li><li><p>顾敻</p><p>顾敻（生卒年不详），字里无考。前蜀通正元年(916)，以小臣给事内庭，会大秃鹙鸟翔于摩诃池上，敻作诗刺之，祸几不测。久之，擢茂州刺史。已而复事后蜀孟知祥，累官至太尉。事迹见《鉴诫录》卷六、《十国春秋》卷五六本传。</p></li><li><p>孙光宪</p><p>孙光宪(?-968)，字孟文，号葆光子，陵州贵平（今四川仁寿）人。家世业农，广交蜀中文士。曾为陵州判官。后唐天成元年(926)，避地江陵，梁震荐于荆南高季兴，为掌书记。历仕从诲、保融、继冲三世。累官荆南节度副使、检校秘书监兼御史大夫。宋乾德元年(963)二月，宋军假道荆南，光宪劝高继冲尽献荆南三州之地。入宋后，授黄州刺史。在郡有治声。乾德六年(968)，宰相荐光宪为学士，未召，会卒。事迹见《新五代史》卷六九《南平世家》、《宋史》卷四八三、《十国春秋》卷一○二本传。</p></li><li><p>魏承班</p><p>魏承班(?-925)，许州（今河南许昌）人。其父魏弘夫，王建收为养子，改名王宗弼，承班亦从其父改名王承班。前蜀后主光天元年(918)六月，宗弼剪除唐文扆后，以兼中书令秉政。承班为驸马都尉、太尉。咸康元年(925)十一月，后唐军攻蜀，宗弼叛蜀归唐，据成都，自称留后。承班奉父命赂唐军。唐军入成都后，族诛王宗弼家，承班亦罹难。事迹据《九国志》卷九、《新五代史》卷六三、《十国春秋》卷三九《王宗弼传》，并《资治通鉴》、《锦里耆旧传》等。</p></li><li><p>鹿虔扆</p><p>鹿虔扆（生卒年不详），字里无考。事孟蜀为永泰军节度使，进检校太尉，加太保。事迹见《茅亭客话》卷三、《十国春秋》卷五六。</p></li><li><p>阎选</p><p>阎选（生卒年不详），字里无考，故布衣也。酷善小词，时人称为阎处士。事迹见《十国春秋》卷五六本传。</p></li><li><p>尹鹗</p><p>尹鹗（生卒年不详），锦城（今四川成都）烟月之士。工诗词，与宾贡李珣友善。仕前蜀为校书郎。《花间集》卷九称“尹参卿鹗”，参卿为参佐官之敬称，非具体官守。事迹见《鉴诫录》卷四、《十国春秋》卷四四本传。</p></li><li><p>毛熙震</p><p>毛熙震（生卒年不详），字里无考。仕蜀，官秘书郎。好书能词。事迹见《花间集》卷九、《茅亭客话》卷三。</p></li><li><p>李洵</p><p>李洵（生卒年不详），字德润，梓州（今四川三台）人。其先为波斯人，后入蜀中。其妹舜弦，为前蜀王衍昭仪。珣少小苦学，有诗名，以秀才豫宾贡，事蜀主王衍，与成都才士尹鹗相善。国亡，不仕。事迹见《鉴诫录》卷四、 《茅亭客话》卷二、《十国春秋》卷四四本传。</p></li></ul><h2 id=注释>注释</h2><ol><li>白香词谱笺：幕</li><li>白香词谱笺：帘</li><li>白香词谱笺：君</li></ol></div><div class=taxonomy data-pagefind-ignore></div><div class=pagination data-pagefind-ignore><a href=/posts/classic-of-poetry/ class="left arrow">上一篇：<br>诗经</a>
<a href=/posts/bake-lamb-chops-in-the-oven/ class="right arrow">下一篇：<br>用烤箱烤羊排</a>
<a href=# class=top>返回顶部</a></div></main><footer><span>&copy; <time datetime="2023-01-09 01:58:21.387574301 +0000 UTC m=+0.702756099">2023</time> fournoas.com. Powered by <a href=https://gohugo.io>Hugo</a> and <a href=https://pagefind.app>Pagefind</a>, theme by <a href=https://github.com/EmielH/tale-hugo>Tale</a>.</span></footer><script src=/js/page.js></script>
<script src=/js/main.js></script></body></html>